א,א בראשית, ברא אלוהים, את השמיים, ואת הארץ.  א,ב והארץ, הייתה תוהו ובוהו, וחושך, על-פני תהום; ורוח אלוהים, מרחפת על-פני המים.  א,ג ויאמר אלוהים, יהי אור; ויהי-אור.  א,ד וירא אלוהים את-האור, כי-טוב; ויבדל אלוהים, בין האור ובין החושך.  א,ה ויקרא אלוהים לאור יום, ולחושך קרא לילה; ויהי-ערב ויהי-בוקר, יום אחד.  {פ}

א,ו ויאמר אלוהים, יהי רקיע בתוך המים, ויהי מבדיל, בין מים למים.  א,ז ויעש אלוהים, את-הרקיע, ויבדל בין המים אשר מתחת לרקיע, ובין המים אשר מעל לרקיע; ויהי-כן.  א,ח ויקרא אלוהים לרקיע, שמיים; ויהי-ערב ויהי-בוקר, יום שני.  {פ}

א,ט ויאמר אלוהים, ייקוו המים מתחת השמיים אל-מקום אחד, ותיראה, היבשה; ויהי-כן.  א,י ויקרא אלוהים ליבשה ארץ, ולמקוה המים קרא ימים; וירא אלוהים, כי-טוב.  א,יא ויאמר אלוהים, תדשא הארץ דשא עשב מזריע זרע, עץ פרי עושה פרי למינו, אשר זרעו-בו על-הארץ; ויהי-כן.  א,יב ותוצא הארץ דשא עשב מזריע זרע, למינהו, ועץ עושה-פרי אשר זרעו-בו, למינהו; וירא אלוהים, כי-טוב.  א,יג ויהי-ערב ויהי-בוקר, יום שלישי.  {פ}

א,יד ויאמר אלוהים, יהי מאורות ברקיע השמיים, להבדיל, בין היום ובין הלילה; והיו לאותות ולמועדים, ולימים ושנים.  א,טו והיו למאורות ברקיע השמיים, להאיר על-הארץ; ויהי-כן.  א,טז ויעש אלוהים, את-שני המאורות הגדולים:  את-המאור הגדול, לממשלת היום, ואת-המאור הקטון לממשלת הלילה, ואת הכוכבים.  א,יז וייתן אותם אלוהים, ברקיע השמיים, להאיר, על-הארץ.  א,יח ולמשול, ביום ובלילה, ולהבדיל, בין האור ובין החושך; וירא אלוהים, כי-טוב.  א,יט ויהי-ערב ויהי-בוקר, יום רביעי.  {פ}

א,כ ויאמר אלוהים--ישרצו המים, שרץ נפש חיה; ועוף יעופף על-הארץ, על-פני רקיע השמיים.  א,כא ויברא אלוהים, את-התנינים הגדולים; ואת כל-נפש החיה הרומשת אשר שרצו המים למיניהם, ואת כל-עוף כנף למינהו, וירא אלוהים, כי-טוב.  א,כב ויברך אותם אלוהים, לאמור:  פרו ורבו, ומלאו את-המים בימים, והעוף, יירב בארץ.  א,כג ויהי-ערב ויהי-בוקר, יום חמישי.  {פ}

א,כד ויאמר אלוהים, תוצא הארץ נפש חיה למינה, בהמה ורמש וחיתו-ארץ, למינה; ויהי-כן.  א,כה ויעש אלוהים את-חית הארץ למינה, ואת-הבהמה למינה, ואת כל-רמש האדמה, למינהו; וירא אלוהים, כי-טוב.  א,כו ויאמר אלוהים, נעשה אדם בצלמנו כדמותנו; וירדו בדגת הים ובעוף השמיים, ובבהמה ובכל-הארץ, ובכל-הרמש, הרומש על-הארץ.  א,כז ויברא אלוהים את-האדם בצלמו, בצלם אלוהים ברא אותו:  זכר ונקבה, ברא אותם.  א,כח ויברך אותם, אלוהים, ויאמר להם אלוהים פרו ורבו ומלאו את-הארץ, וכבשוה; ורדו בדגת הים, ובעוף השמיים, ובכל-חיה, הרומשת על-הארץ.  א,כט ויאמר אלוהים, הנה נתתי לכם את-כל-עשב זורע זרע אשר על-פני כל-הארץ, ואת-כל-העץ אשר-בו פרי-עץ, זורע זרע:  לכם יהיה, לאוכלה.  א,ל ולכל-חית הארץ ולכל-עוף השמיים ולכול רומש על-הארץ, אשר-בו נפש חיה, את-כל-ירק עשב, לאוכלה; ויהי-כן.  א,לא וירא אלוהים את-כל-אשר עשה, והנה-טוב מאוד; ויהי-ערב ויהי-בוקר, יום השישי.  {פ}

ב,א ויכולו השמיים והארץ, וכל-צבאם.  ב,ב ויכל אלוהים ביום השביעי, מלאכתו אשר עשה; וישבות ביום השביעי, מכל-מלאכתו אשר עשה.  ב,ג ויברך אלוהים את-יום השביעי, ויקדש אותו:  כי בו שבת מכל-מלאכתו, אשר-ברא אלוהים לעשות.  {פ}

ב,ד אלה תולדות השמיים והארץ, בהיבראם:  ביום, עשות יהוה אלוהים--ארץ ושמיים.  ב,ה וכול שיח השדה, טרם יהיה בארץ, וכל-עשב השדה, טרם יצמח:  כי לא המטיר יהוה אלוהים, על-הארץ, ואדם אין, לעבוד את-האדמה.  ב,ו ואד, יעלה מן-הארץ, והשקה, את-כל-פני האדמה.  ב,ז וייצר יהוה אלוהים את-האדם, עפר מן-האדמה, וייפח באפיו, נשמת חיים; ויהי האדם, לנפש חיה.  ב,ח וייטע יהוה אלוהים, גן-בעדן--מקדם; וישם שם, את-האדם אשר יצר.  ב,ט ויצמח יהוה אלוהים, מן-האדמה, כל-עץ נחמד למראה, וטוב למאכל--ועץ החיים, בתוך הגן, ועץ, הדעת טוב ורע.  ב,י ונהר יוצא מעדן, להשקות את-הגן; ומשם, ייפרד, והיה, לארבעה ראשים.  ב,יא שם האחד, פישון--הוא הסובב, את כל-ארץ החווילה, אשר-שם, הזהב.  ב,יב וזהב הארץ ההיא, טוב; שם הבדולח, ואבן השוהם.  ב,יג ושם-הנהר השני, גיחון--הוא הסובב, את כל-ארץ כוש.  ב,יד ושם הנהר השלישי חידקל, הוא ההולך קדמת אשור; והנהר הרביעי, הוא פרת.  ב,טו וייקח יהוה אלוהים, את-האדם; ויניחהו בגן-עדן, לעובדה ולשומרה.  ב,טז ויצו יהוה אלוהים, על-האדם לאמור:  מכול עץ-הגן, אכול תאכל.  ב,יז ומעץ, הדעת טוב ורע--לא תאכל, ממנו:  כי, ביום אכולך ממנו--מות תמות.  ב,יח ויאמר יהוה אלוהים, לא-טוב היות האדם לבדו; אעשה-לו עזר, כנגדו.  ב,יט וייצר יהוה אלוהים מן-האדמה, כל-חית השדה ואת כל-עוף השמיים, ויבא אל-האדם, לראות מה-יקרא-לו; וכול אשר יקרא-לו האדם נפש חיה, הוא שמו.  ב,כ ויקרא האדם שמות, לכל-הבהמה ולעוף השמיים, ולכול, חית השדה; ולאדם, לא-מצא עזר כנגדו.  ב,כא ויפל יהוה אלוהים תרדמה על-האדם, ויישן; וייקח, אחת מצלעותיו, ויסגור בשר, תחתנה.  ב,כב וייבן יהוה אלוהים את-הצלע אשר-לקח מן-האדם, לאישה; ויביאהא, אל-האדם.  ב,כג ויאמר, האדם, זאת הפעם עצם מעצמיי, ובשר מבשרי; לזאת ייקרא אישה, כי מאיש לוקחה-זאת.  ב,כד על-כן, יעזוב-איש, את-אביו, ואת-אימו; ודבק באשתו, והיו לבשר אחד.  ב,כה ויהיו שניהם ערומים, האדם ואשתו; ולא, יתבוששו.  ג,א והנחש, היה ערום, מכול חית השדה, אשר עשה יהוה אלוהים; ויאמר, אל-האישה, אף כי-אמר אלוהים, לא תאכלו מכול עץ הגן.  ג,ב ותאמר האישה, אל-הנחש:  מפרי עץ-הגן, נאכל.  ג,ג ומפרי העץ, אשר בתוך-הגן--אמר אלוהים לא תאכלו ממנו, ולא תיגעו בו:  פן-תמותון.  ג,ד ויאמר הנחש, אל-האישה:  לא-מות, תמותון.  ג,ה כי, יודע אלוהים, כי ביום אכולכם ממנו, ונפקחו עיניכם; והייתם, כאלוהים, יודעי, טוב ורע.  ג,ו ותרא האישה כי טוב העץ למאכל וכי תאווה-הוא לעיניים, ונחמד העץ להשכיל, ותיקח מפרייו, ותאכל; ותיתן גם-לאישה עימה, ויאכל.  ג,ז ותיפקחנה, עיני שניהם, ויידעו, כי עירומים הם; ויתפרו עלי תאנה, ויעשו להם חגורות.  ג,ח וישמעו את-קול יהוה אלוהים, מתהלך בגן--לרוח היום; ויתחבא האדם ואשתו, מפני יהוה אלוהים, בתוך, עץ הגן.  ג,ט ויקרא יהוה אלוהים, אל-האדם; ויאמר לו, אייך.  ג,י ויאמר, את-קולך שמעתי בגן; ואירא כי-עירום אנוכי, ואיחבא.  ג,יא ויאמר--מי הגיד לך, כי עירום אתה; המן-העץ, אשר ציוויתיך לבלתי אכול-ממנו--אכלת.  ג,יב ויאמר, האדם:  האישה אשר נתת עימדי, היא נתנה-לי מן-העץ ואוכל.  ג,יג ויאמר יהוה אלוהים לאישה, מה-זאת עשית; ותאמר, האישה, הנחש השיאני, ואוכל.  ג,יד ויאמר יהוה אלוהים אל-הנחש, כי עשית זאת, ארור אתה מכל-הבהמה, ומכול חית השדה; על-גחונך תלך, ועפר תאכל כל-ימי חייך.  ג,טו ואיבה אשית, בינך ובין האישה, ובין זרעך, ובין זרעה:  הוא ישופך ראש, ואתה תשופנו עקב.  {ס}

ג,טז אל-האישה אמר, הרבה ארבה עיצבונך והרונך--בעצב, תלדי בנים; ואל-אישך, תשוקתך, והוא, ימשול-בך.  {ס}

ג,יז ולאדם אמר, כי-שמעת לקול אשתך, ותאכל מן-העץ, אשר ציוויתיך לאמור לא תאכל ממנו--ארורה האדמה, בעבורך, בעיצבון תאכלנה, כול ימי חייך.  ג,יח וקוץ ודרדר, תצמיח לך; ואכלת, את-עשב השדה.  ג,יט בזיעת אפיך, תאכל לחם, עד שובך אל-האדמה, כי ממנה לוקחת:  כי-עפר אתה, ואל-עפר תשוב.  ג,כ ויקרא האדם שם אשתו, חווה:  כי היא הייתה, אם כל-חי.  ג,כא ויעש יהוה אלוהים לאדם ולאשתו, כותנות עור--וילבישם.  {פ}

ג,כב ויאמר יהוה אלוהים, הן האדם היה כאחד ממנו, לדעת, טוב ורע; ועתה פן-ישלח ידו, ולקח גם מעץ החיים, ואכל, וחי לעולם.  ג,כג וישלחהו יהוה אלוהים, מגן-עדן--לעבוד, את-האדמה, אשר לוקח, משם.  ג,כד ויגרש, את-האדם; וישכן מקדם לגן-עדן את-הכרובים, ואת להט החרב המתהפכת, לשמור, את-דרך עץ החיים.  {ס}

ד,א והאדם, ידע את-חווה אשתו; ותהר, ותלד את-קין, ותאמר, קניתי איש את-יהוה.  ד,ב ותוסף ללדת, את-אחיו את-הבל; ויהי-הבל, רועה צאן, וקין, היה עובד אדמה.  ד,ג ויהי, מקץ ימים; ויבא קין מפרי האדמה, מנחה--ליהוה.  ד,ד והבל הביא גם-הוא מבכורות צאנו, ומחלביהן; ויישע יהוה, אל-הבל ואל-מנחתו.  ד,ה ואל-קין ואל-מנחתו, לא שעה; וייחר לקין מאוד, וייפלו פניו.  ד,ו ויאמר יהוה, אל-קין:  למה חרה לך, ולמה נפלו פניך.  ד,ז הלוא אם-תיטיב, שאת, ואם לא תיטיב, לפתח חטאת רובץ; ואליך, תשוקתו, ואתה, תמשול-בו.  ד,ח ויאמר קין, אל-הבל אחיו; ויהי בהיותם בשדה, ויקם קין אל-הבל אחיו ויהרגהו.  ד,ט ויאמר יהוה אל-קין, אי הבל אחיך; ויאמר לא ידעתי, השומר אחי אנוכי.  ד,י ויאמר, מה עשית; קול דמי אחיך, צועקים אליי מן-האדמה.  ד,יא ועתה, ארור אתה, מן-האדמה אשר פצתה את-פיה, לקחת את-דמי אחיך מידך.  ד,יב כי תעבוד את-האדמה, לא-תוסף תת-כוחה לך; נע ונד, תהיה בארץ.  ד,יג ויאמר קין, אל-יהוה:  גדול עווני, מנשוא.  ד,יד הן גירשת אותי היום, מעל פני האדמה, ומפניך, איסתר; והייתי נע ונד, בארץ, והיה כל-מוצאי, יהרגני.  ד,טו ויאמר לו יהוה, לכן כל-הורג קין, שבעתיים, יוקם; וישם יהוה לקין אות, לבלתי הכות-אותו כל-מוצאו.  ד,טז וייצא קין, מלפני יהוה; ויישב בארץ-נוד, קדמת-עדן.  ד,יז ויידע קין את-אשתו, ותהר ותלד את-חנוך; ויהי, בונה עיר, ויקרא שם העיר, כשם בנו חנוך.  ד,יח וייוולד לחנוך, את-עירד, ועירד, ילד את-מחויאל; ומחייאל, ילד את-מתושאל, ומתושאל, ילד את-למך.  ד,יט וייקח-לו למך, שתי נשים:  שם האחת עדה, ושם השנית צילה.  ד,כ ותלד עדה, את-יבל:  הוא היה--אבי, יושב אוהל ומקנה.  ד,כא ושם אחיו, יובל:  הוא היה--אבי, כל-תופש כינור ועוגב.  ד,כב וצילה גם-היא, ילדה את-תובל קין--לוטש, כל-חורש נחושת וברזל; ואחות תובל-קין, נעמה.  ד,כג ויאמר למך לנשיו, עדה וצילה שמען קולי--נשי למך, האזנה אמרתי:  כי איש הרגתי לפצעי, וילד לחבורתי.  ד,כד כי שבעתיים, יוקם-קין; ולמך, שבעים ושבעה.  ד,כה ויידע אדם עוד, את-אשתו, ותלד בן, ותקרא את-שמו שת:  כי שת-לי אלוהים, זרע אחר--תחת הבל, כי הרגו קין.  ד,כו ולשת גם-הוא יולד-בן, ויקרא את-שמו אנוש; אז הוחל, לקרוא בשם יהוה.  {ס}

ה,א זה ספר, תולדות אדם:  ביום, ברוא אלוהים אדם, בדמות אלוהים, עשה אותו.  ה,ב זכר ונקבה, בראם; ויברך אותם, ויקרא את-שמם אדם, ביום, היבראם.  ה,ג ויחי אדם, שלושים ומאת שנה, ויולד בדמותו, כצלמו; ויקרא את-שמו, שת.  ה,ד ויהיו ימי-אדם, אחרי הולידו את-שת, שמונה מאות, שנה; ויולד בנים, ובנות.  ה,ה ויהיו כל-ימי אדם, אשר-חי, תשע מאות שנה, ושלושים שנה; וימות.  {ס}

ה,ו ויחי-שת, חמש שנים ומאת שנה; ויולד, את-אנוש.  ה,ז ויחי-שת, אחרי הולידו את-אנוש, שבע שנים, ושמונה מאות שנה; ויולד בנים, ובנות.  ה,ח ויהיו, כל-ימי-שת, שתים עשרה שנה, ותשע מאות שנה; וימות.  {ס}

ה,ט ויחי אנוש, תשעים שנה; ויולד, את-קינן.  ה,י ויחי אנוש, אחרי הולידו את-קינן, חמש עשרה שנה, ושמונה מאות שנה; ויולד בנים, ובנות.  ה,יא ויהיו, כל-ימי אנוש, חמש שנים, ותשע מאות שנה; וימות.  {ס}

ה,יב ויחי קינן, שבעים שנה; ויולד, את-מהללאל.  ה,יג ויחי קינן, אחרי הולידו את-מהללאל, ארבעים שנה, ושמונה מאות שנה; ויולד בנים, ובנות.  ה,יד ויהיו, כל-ימי קינן, עשר שנים, ותשע מאות שנה; וימות.  {ס}

ה,טו ויחי מהללאל, חמש שנים ושישים שנה; ויולד, את-ירד.  ה,טז ויחי מהללאל, אחרי הולידו את-ירד, שלושים שנה, ושמונה מאות שנה; ויולד בנים, ובנות.  ה,יז ויהיו, כל-ימי מהללאל, חמש ותשעים שנה, ושמונה מאות שנה; וימות.  {ס}

ה,יח ויחי-ירד, שתיים ושישים שנה ומאת שנה; ויולד, את-חנוך.  ה,יט ויחי-ירד, אחרי הולידו את-חנוך, שמונה מאות, שנה; ויולד בנים, ובנות.  ה,כ ויהיו, כל-ימי-ירד, שתיים ושישים שנה, ותשע מאות שנה; וימות.  {ס}

ה,כא ויחי חנוך, חמש ושישים שנה; ויולד, את-מתושלח.  ה,כב ויתהלך חנוך את-האלוהים, אחרי הולידו את-מתושלח, שלוש מאות, שנה; ויולד בנים, ובנות.  ה,כג ויהי, כל-ימי חנוך, חמש ושישים שנה, ושלוש מאות שנה.  ה,כד ויתהלך חנוך, את-האלוהים; ואיננו, כי-לקח אותו אלוהים.  {ס}

ה,כה ויחי מתושלח, שבע ושמונים שנה ומאת שנה; ויולד, את-למך.  ה,כו ויחי מתושלח, אחרי הולידו את-למך, שתיים ושמונים שנה, ושבע מאות שנה; ויולד בנים, ובנות.  ה,כז ויהיו, כל-ימי מתושלח, תשע ושישים שנה, ותשע מאות שנה; וימות.  {ס}

ה,כח ויחי-למך, שתיים ושמונים שנה ומאת שנה; ויולד, בן.  ה,כט ויקרא את-שמו נוח, לאמור:  זה ינחמנו ממעשנו, ומעיצבון ידינו, מן-האדמה, אשר איררה יהוה.  ה,ל ויחי-למך, אחרי הולידו את-נוח, חמש ותשעים שנה, וחמש מאות שנה; ויולד בנים, ובנות.  ה,לא ויהי, כל-ימי-למך, שבע ושבעים שנה, ושבע מאות שנה; וימות.  {ס}

ה,לב ויהי-נוח, בן-חמש מאות שנה; ויולד נוח, את-שם את-חם ואת-יפת.  ו,א ויהי כי-החל האדם, לרוב על-פני האדמה; ובנות, יולדו להם.  ו,ב ויראו בני-האלוהים את-בנות האדם, כי טובות הנה; ויקחו להם נשים, מכול אשר בחרו.  ו,ג ויאמר יהוה, לא-ידון רוחי באדם לעולם, בשגם, הוא בשר; והיו ימיו, מאה ועשרים שנה.  ו,ד הנפילים היו בארץ, בימים ההם, וגם אחרי-כן אשר יבואו בני האלוהים אל-בנות האדם, וילדו להם:  המה הגיבורים אשר מעולם, אנשי השם.  {פ}

ו,ה וירא יהוה, כי רבה רעת האדם בארץ, וכל-יצר מחשבות ליבו, רק רע כל-היום.  ו,ו ויינחם יהוה, כי-עשה את-האדם בארץ; ויתעצב, אל-ליבו.  ו,ז ויאמר יהוה, אמחה את-האדם אשר-בראתי מעל פני האדמה, מאדם עד-בהמה, עד-רמש ועד-עוף השמיים:  כי ניחמתי, כי עשיתים.  ו,ח ונוח, מצא חן בעיני יהוה.  {פ}

ו,ט אלה, תולדות נוח--נוח איש צדיק תמים היה, בדורותיו:  את-האלוהים, התהלך-נוח.  ו,י ויולד נוח, שלושה בנים--את-שם, את-חם ואת-יפת.  ו,יא ותישחת הארץ, לפני האלוהים; ותימלא הארץ, חמס.  ו,יב וירא אלוהים את-הארץ, והנה נשחתה:  כי-השחית כל-בשר את-דרכו, על-הארץ.  {ס}

ו,יג ויאמר אלוהים לנוח, קץ כל-בשר בא לפניי--כי-מלאה הארץ חמס, מפניהם; והנני משחיתם, את-הארץ.  ו,יד עשה לך תיבת עצי-גופר, קינים תעשה את-התיבה; וכפרת אותה מבית ומחוץ, בכופר.  ו,טו וזה, אשר תעשה אותה:  שלוש מאות אמה, אורך התיבה, חמישים אמה רוחבה, ושלושים אמה קומתה.  ו,טז צוהר תעשה לתיבה, ואל-אמה תכלנה מלמעלה, ופתח התיבה, בצידה תשים; תחתיים שניים ושלישים, תעשהא.  ו,יז ואני, הנני מביא את-המבול מים על-הארץ, לשחת כל-בשר אשר-בו רוח חיים, מתחת השמיים:  כול אשר-בארץ, יגווע.  ו,יח והקימותי את-בריתי, איתך; ובאת, אל-התיבה--אתה, ובניך ואשתך ונשי-בניך איתך.  ו,יט ומכל-החי מכל-בשר שניים מכול, תביא אל-התיבה--להחיות איתך:  זכר ונקבה, יהיו.  ו,כ מהעוף למינהו, ומן-הבהמה למינה, מכול רמש האדמה, למינהו--שניים מכול יבואו אליך, להחיות.  ו,כא ואתה קח-לך, מכל-מאכל אשר ייאכל, ואספת, אליך; והיה לך ולהם, לאוכלה.  ו,כב ויעש, נוח:  ככול אשר ציווה אותו, אלוהים--כן עשה.  ז,א ויאמר יהוה לנוח, בוא-אתה וכל-ביתך אל-התיבה:  כי-אותך ראיתי צדיק לפניי, בדור הזה.  ז,ב מכול הבהמה הטהורה, תיקח-לך שבעה שבעה--איש ואשתו; ומן-הבהמה אשר לא טהורה היא, שניים--איש ואשתו.  ז,ג גם מעוף השמיים שבעה שבעה, זכר ונקבה, לחייות זרע, על-פני כל-הארץ.  ז,ד כי לימים עוד שבעה, אנוכי ממטיר על-הארץ, ארבעים יום, וארבעים לילה; ומחיתי, את-כל-היקום אשר עשיתי, מעל, פני האדמה.  ז,ה ויעש, נוח, ככול אשר-ציווהו, יהוה.  ז,ו ונוח, בן-שש מאות שנה; והמבול היה, מים על-הארץ.  ז,ז ויבוא נוח, ובניו ואשתו ונשי-בניו איתו--אל-התיבה:  מפני, מי המבול.  ז,ח מן-הבהמה, הטהורה, ומן-הבהמה, אשר איננה טהורה; ומן-העוף--וכול אשר-רומש, על-האדמה.  ז,ט שניים שניים באו אל-נוח, אל-התיבה--זכר ונקבה:  כאשר ציווה אלוהים, את-נוח.  ז,י ויהי, לשבעת הימים; ומי המבול, היו על-הארץ.  ז,יא בשנת שש-מאות שנה, לחיי-נוח, בחודש השני, בשבעה-עשר יום לחודש--ביום הזה, נבקעו כל-מעיינות תהום רבה, וארובות השמיים, נפתחו.  ז,יב ויהי הגשם, על-הארץ, ארבעים יום, וארבעים לילה.  ז,יג בעצם היום הזה בא נוח, ושם-וחם ויפת בני-נוח; ואשת נוח, ושלושת נשי-בניו איתם--אל-התיבה.  ז,יד המה וכל-החיה למינה, וכל-הבהמה למינה, וכל-הרמש הרומש על-הארץ, למינהו; וכל-העוף למינהו, כול ציפור כל-כנף.  ז,טו ויבואו אל-נוח, אל-התיבה, שניים שניים מכל-הבשר, אשר-בו רוח חיים.  ז,טז והבאים, זכר ונקבה מכל-בשר באו, כאשר ציווה אותו, אלוהים; ויסגור יהוה, בעדו.  ז,יז ויהי המבול ארבעים יום, על-הארץ; וירבו המים, וישאו את-התיבה, ותרם, מעל הארץ.  ז,יח ויגברו המים וירבו מאוד, על-הארץ; ותלך התיבה, על-פני המים.  ז,יט והמים, גברו מאוד מאוד--על-הארץ; ויכוסו, כל-ההרים הגבוהים, אשר-תחת, כל-השמיים.  ז,כ חמש עשרה אמה מלמעלה, גברו המים; ויכוסו, ההרים.  ז,כא ויגווע כל-בשר הרומש על-הארץ, בעוף ובבהמה ובחיה, ובכל-השרץ, השורץ על-הארץ--וכול, האדם.  ז,כב כול אשר נשמת-רוח חיים באפיו, מכול אשר בחרבה--מתו.  ז,כג ויימח את-כל-היקום אשר על-פני האדמה, מאדם עד-בהמה עד-רמש ועד-עוף השמיים, ויימחו, מן-הארץ; ויישאר אך-נוח ואשר איתו, בתיבה.  ז,כד ויגברו המים, על-הארץ, חמישים ומאת, יום.  ח,א ויזכור אלוהים, את-נוח, ואת כל-החיה ואת-כל-הבהמה, אשר איתו בתיבה; ויעבר אלוהים רוח על-הארץ, וישוכו המים.  ח,ב וייסכרו מעיינות תהום, וארובות השמיים; וייכלא הגשם, מן-השמיים.  ח,ג וישובו המים מעל הארץ, הלוך ושוב; ויחסרו המים--מקצה, חמישים ומאת יום.  ח,ד ותנח התיבה בחודש השביעי, בשבעה-עשר יום לחודש, על, הרי אררט.  ח,ה והמים, היו הלוך וחסור, עד, החודש העשירי; בעשירי באחד לחודש, נראו ראשי ההרים.  ח,ו ויהי, מקץ ארבעים יום; ויפתח נוח, את-חלון התיבה אשר עשה.  ח,ז וישלח, את-העורב; וייצא יצוא ושוב, עד-יבושת המים מעל הארץ.  ח,ח וישלח את-היונה, מאיתו--לראות הקלו המים, מעל פני האדמה.  ח,ט ולא-מצאה היונה מנוח לכף-רגלה, ותשב אליו אל-התיבה--כי-מים, על-פני כל-הארץ; וישלח ידו וייקחהא, ויבא אותה אליו אל-התיבה.  ח,י ויחל עוד, שבעת ימים אחרים; ויוסף שלח את-היונה, מן-התיבה.  ח,יא ותבוא אליו היונה לעת ערב, והנה עלה-זית טרף בפיה; ויידע נוח, כי-קלו המים מעל הארץ.  ח,יב וייחל עוד, שבעת ימים אחרים; וישלח, את-היונה, ולא-יספה שוב-אליו, עוד.  ח,יג ויהי באחת ושש-מאות שנה, בראשון באחד לחודש, חרבו המים, מעל הארץ; ויסר נוח, את-מכסה התיבה, וירא, והנה חרבו פני האדמה.  ח,יד ובחודש, השני, בשבעה ועשרים יום, לחודש--יבשה, הארץ.  {ס}

ח,טו וידבר אלוהים, אל-נוח לאמור.  ח,טז צא, מן-התיבה--אתה, ואשתך ובניך ונשי-בניך איתך.  ח,יז כל-החיה אשר-איתך מכל-בשר, בעוף ובבהמה ובכל-הרמש הרומש על-הארץ--היצא איתך; ושרצו בארץ, ופרו ורבו על-הארץ.  ח,יח וייצא-נוח; ובניו ואשתו ונשי-בניו, איתו.  ח,יט כל-החיה, כל-הרמש וכל-העוף, כול, רומש על-הארץ--למשפחותיהם, יצאו מן-התיבה.  ח,כ וייבן נוח מזבח, ליהוה; וייקח מכול הבהמה הטהורה, ומכול העוף הטהור, ויעל עולות, במזבח.  ח,כא וירח יהוה, את-ריח הניחוח, ויאמר יהוה אל-ליבו לא-אוסיף לקלל עוד את-האדמה בעבור האדם, כי יצר לב האדם רע מנעוריו; ולא-אוסיף עוד להכות את-כל-חי, כאשר עשיתי.  ח,כב עוד, כל-ימי הארץ:  זרע וקציר וקור וחום וקיץ וחורף, ויום ולילה--לא ישבותו.  ט,א ויברך אלוהים, את-נוח ואת-בניו; ויאמר להם פרו ורבו, ומלאו את-הארץ.  ט,ב ומוראכם וחיתכם, יהיה, על כל-חית הארץ, ועל כל-עוף השמיים; בכול אשר תרמוש האדמה ובכל-דגי הים, בידכם ניתנו.  ט,ג כל-רמש אשר הוא-חי, לכם יהיה לאוכלה:  כירק עשב, נתתי לכם את-כול.  ט,ד אך-בשר, בנפשו דמו לא תאכלו.  ט,ה ואך את-דמכם לנפשותיכם אדרוש, מיד כל-חיה אדרשנו; ומיד האדם, מיד איש אחיו--אדרוש, את-נפש האדם.  ט,ו שופך דם האדם, באדם דמו יישפך:  כי בצלם אלוהים, עשה את-האדם.  ט,ז ואתם, פרו ורבו; שרצו בארץ, ורבו-בה.  {ס}

ט,ח ויאמר אלוהים אל-נוח, ואל-בניו איתו לאמור.  ט,ט ואני, הנני מקים את-בריתי איתכם, ואת-זרעכם, אחריכם.  ט,י ואת כל-נפש החיה אשר איתכם, בעוף בבהמה ובכל-חית הארץ איתכם; מכול יוצאי התיבה, לכול חית הארץ.  ט,יא והקימותי את-בריתי איתכם, ולא-ייכרת כל-בשר עוד ממי המבול; ולא-יהיה עוד מבול, לשחת הארץ.  ט,יב ויאמר אלוהים, זאת אות-הברית אשר-אני נותן ביני וביניכם, ובין כל-נפש חיה, אשר איתכם--לדורות, עולם.  ט,יג את-קשתי, נתתי בענן; והייתה לאות ברית, ביני ובין הארץ.  ט,יד והיה, בענני ענן על-הארץ, ונראתה הקשת, בענן.  ט,טו וזכרתי את-בריתי, אשר ביני וביניכם, ובין כל-נפש חיה, בכל-בשר; ולא-יהיה עוד המים למבול, לשחת כל-בשר.  ט,טז והייתה הקשת, בענן; וראיתיה, לזכור ברית עולם, בין אלוהים, ובין כל-נפש חיה בכל-בשר אשר על-הארץ.  ט,יז ויאמר אלוהים, אל-נוח:  זאת אות-הברית, אשר הקימותי, ביני, ובין כל-בשר אשר על-הארץ.  {פ}

ט,יח ויהיו בני-נוח, היוצאים מן-התיבה--שם, וחם ויפת; וחם, הוא אבי כנען.  ט,יט שלושה אלה, בני-נוח; ומאלה, נפצה כל-הארץ.  ט,כ ויחל נוח, איש האדמה; וייטע, כרם.  ט,כא ויישת מן-היין, וישכר; ויתגל, בתוך אוהלו.  ט,כב וירא, חם אבי כנען, את, ערוות אביו; ויגד לשני-אחיו, בחוץ.  ט,כג וייקח שם ויפת את-השמלה, וישימו על-שכם שניהם, וילכו אחורנית, ויכסו את ערוות אביהם; ופניהם, אחורנית, וערוות אביהם, לא ראו.  ט,כד וייקץ נוח, מיינו; ויידע, את אשר-עשה לו בנו הקטן.  ט,כה ויאמר, ארור כנען:  עבד עבדים, יהיה לאחיו.  ט,כו ויאמר, ברוך יהוה אלוהי שם; ויהי כנען, עבד למו.  ט,כז יפת אלוהים ליפת, וישכון באוהלי-שם; ויהי כנען, עבד למו.  ט,כח ויחי-נוח, אחר המבול, שלוש מאות שנה, וחמישים שנה.  ט,כט ויהיו, כל-ימי-נוח, תשע מאות שנה, וחמישים שנה; וימות.  {פ}

י,א ואלה תולדות בני-נוח, שם חם ויפת; וייוולדו להם בנים, אחר המבול.  י,ב בני יפת--גומר ומגוג, ומדיי ויוון ותובל; ומשך, ותירס.  י,ג ובני, גומר--אשכנז וריפת, ותוגרמה.  י,ד ובני יוון, אלישה ותרשיש, כיתים, ודודנים.  י,ה מאלה נפרדו איי הגויים, בארצותם, איש, ללשונו--למשפחותם, בגוייהם.  י,ו ובני, חם--כוש ומצריים, ופוט וכנען.  י,ז ובני כוש--סבא וחווילה, וסבתה ורעמה וסבתכא; ובני רעמה, שבא ודדן.  י,ח וכוש, ילד את-נמרוד; הוא החל, להיות גיבור בארץ.  י,ט הוא-היה גיבור-ציד, לפני יהוה; על-כן, ייאמר, כנמרוד גיבור ציד, לפני יהוה.  י,י ותהי ראשית ממלכתו בבל, וארך ואכד וכלנה, בארץ, שנער.  י,יא מן-הארץ ההיא, יצא אשור; וייבן, את-נינווה, ואת-רחובות עיר, ואת-כלח.  י,יב ואת-רסן, בין נינווה ובין כלח--היא, העיר הגדולה.  י,יג ומצריים ילד את-לודים ואת-ענמים, ואת-להבים--ואת-נפתוחים.  י,יד ואת-פתרוסים ואת-כסלוחים, אשר יצאו משם פלשתים--ואת-כפתורים.  {ס}

י,טו וכנען, ילד את-צידון בכורו--ואת-חת.  י,טז ואת-היבוסי, ואת-האמורי, ואת, הגרגשי.  י,יז ואת-החיווי ואת-הערקי, ואת-הסיני.  י,יח ואת-הארוודי ואת-הצמרי, ואת-החמתי; ואחר נפוצו, משפחות הכנעני.  י,יט ויהי גבול הכנעני, מצידון--בואכה גררה, עד-עזה:  בואכה סדומה ועמורה, ואדמה וצבויים--עד-לשע.  י,כ אלה בני-חם, למשפחותם ללשונותם, בארצותם, בגוייהם.  {ס}

י,כא ולשם יולד, גם-הוא:  אבי, כל-בני-עבר--אחי, יפת הגדול.  י,כב בני שם, עילם ואשור, וארפכשד, ולוד וארם.  י,כג ובני, ארם--עוץ וחול, וגתר ומש.  י,כד וארפכשד, ילד את-שלח; ושלח, ילד את-עבר.  י,כה ולעבר יולד, שני בנים:  שם האחד פלג, כי בימיו נפלגה הארץ, ושם אחיו, יוקטן.  י,כו ויוקטן ילד, את-אלמודד ואת-שלף, ואת-חצרמוות, ואת-ירח.  י,כז ואת-הדורם ואת-אוזל, ואת-דקלה.  י,כח ואת-עובל ואת-אבימאל, ואת-שבא.  י,כט ואת-אופיר ואת-חווילה, ואת-יובב; כל-אלה, בני יוקטן.  י,ל ויהי מושבם, ממשא, בואכה ספרה, הר הקדם.  י,לא אלה בני-שם, למשפחותם ללשונותם, בארצותם, לגוייהם.  י,לב אלה משפחות בני-נוח לתולדותם, בגוייהם; ומאלה נפרדו הגויים, בארץ--אחר המבול.  {פ}

יא,א ויהי כל-הארץ, שפה אחת, ודברים, אחדים.  יא,ב ויהי, בנוסעם מקדם; וימצאו בקעה בארץ שנער, ויישבו שם.  יא,ג ויאמרו איש אל-ריעהו, הבה נלבנה לבינים, ונשרפה, לשריפה; ותהי להם הלבינה, לאבן, והחמר, היה להם לחומר.  יא,ד ויאמרו הבה נבנה-לנו עיר, ומגדל וראשו בשמיים, ונעשה-לנו, שם:  פן-נפוץ, על-פני כל-הארץ.  יא,ה ויירד יהוה, לראות את-העיר ואת-המגדל, אשר בנו, בני האדם.  יא,ו ויאמר יהוה, הן עם אחד ושפה אחת לכולם, וזה, החילם לעשות; ועתה לא-ייבצר מהם, כול אשר יזמו לעשות.  יא,ז הבה, נרדה, ונבלה שם, שפתם--אשר לא ישמעו, איש שפת ריעהו.  יא,ח ויפץ יהוה אותם משם, על-פני כל-הארץ; ויחדלו, לבנות העיר.  יא,ט על-כן קרא שמה, בבל, כי-שם בלל יהוה, שפת כל-הארץ; ומשם הפיצם יהוה, על-פני כל-הארץ.  {פ}

יא,י אלה, תולדות שם--שם בן-מאת שנה, ויולד את-ארפכשד:  שנתיים, אחר המבול.  יא,יא ויחי-שם, אחרי הולידו את-ארפכשד, חמש מאות, שנה; ויולד בנים, ובנות.  {ס}

יא,יב וארפכשד חי, חמש ושלושים שנה; ויולד, את-שלח.  יא,יג ויחי ארפכשד, אחרי הולידו את-שלח, שלוש שנים, וארבע מאות שנה; ויולד בנים, ובנות.  {ס}

יא,יד ושלח חי, שלושים שנה; ויולד, את-עבר.  יא,טו ויחי-שלח, אחרי הולידו את-עבר, שלוש שנים, וארבע מאות שנה; ויולד בנים, ובנות.  {ס}

יא,טז ויחי-עבר, ארבע ושלושים שנה; ויולד, את-פלג.  יא,יז ויחי-עבר, אחרי הולידו את-פלג, שלושים שנה, וארבע מאות שנה; ויולד בנים, ובנות.  {ס}

יא,יח ויחי-פלג, שלושים שנה; ויולד, את-רעו.  יא,יט ויחי-פלג, אחרי הולידו את-רעו, תשע שנים, ומאתיים שנה; ויולד בנים, ובנות.  {ס}

יא,כ ויחי רעו, שתיים ושלושים שנה; ויולד, את-שרוג.  יא,כא ויחי רעו, אחרי הולידו את-שרוג, שבע שנים, ומאתיים שנה; ויולד בנים, ובנות.  {ס}

יא,כב ויחי שרוג, שלושים שנה; ויולד, את-נחור.  יא,כג ויחי שרוג, אחרי הולידו את-נחור--מאתיים שנה; ויולד בנים, ובנות.  {ס}

יא,כד ויחי נחור, תשע ועשרים שנה; ויולד, את-תרח.  יא,כה ויחי נחור, אחרי הולידו את-תרח, תשע-עשרה שנה, ומאת שנה; ויולד בנים, ובנות.  {ס}

יא,כו ויחי-תרח, שבעים שנה; ויולד, את-אברם, את-נחור, ואת-הרן.  יא,כז ואלה, תולדות תרח--תרח הוליד את-אברם, את-נחור ואת-הרן; והרן, הוליד את-לוט.  יא,כח וימת הרן, על-פני תרח אביו, בארץ מולדתו, באור כשדים.  יא,כט וייקח אברם ונחור להם, נשים:  שם אשת-אברם, שריי, ושם אשת-נחור מלכה, בת-הרן אבי-מלכה ואבי יסכה.  יא,ל ותהי שריי, עקרה:  אין לה, ולד.  יא,לא וייקח תרח את-אברם בנו, ואת-לוט בן-הרן בן-בנו, ואת שריי כלתו, אשת אברם בנו; וייצאו איתם מאור כשדים, ללכת ארצה כנען, ויבואו עד-חרן, ויישבו שם.  יא,לב ויהיו ימי-תרח, חמש שנים ומאתיים שנה; וימת תרח, בחרן.  {פ}

יב,א ויאמר יהוה אל-אברם, לך-לך מארצך וממולדתך ומבית אביך, אל-הארץ, אשר אראך.  יב,ב ואעשך, לגוי גדול, ואברכך, ואגדלה שמך; והיה, ברכה.  יב,ג ואברכה, מברכיך, ומקללך, אאור; ונברכו בך, כול משפחות האדמה.  יב,ד וילך אברם, כאשר דיבר אליו יהוה, וילך איתו, לוט; ואברם, בן-חמש שנים ושבעים שנה, בצאתו, מחרן.  יב,ה וייקח אברם את-שריי אשתו ואת-לוט בן-אחיו, ואת-כל-רכושם אשר רכשו, ואת-הנפש, אשר-עשו בחרן; וייצאו, ללכת ארצה כנען, ויבואו, ארצה כנען.  יב,ו ויעבור אברם, בארץ, עד מקום שכם, עד אילון מורה; והכנעני, אז בארץ.  יב,ז ויירא יהוה, אל-אברם, ויאמר, לזרעך אתן את-הארץ הזאת; וייבן שם מזבח, ליהוה הנראה אליו.  יב,ח ויעתק משם ההרה, מקדם לבית-אל--ויט אוהלו; בית-אל מים, והעיי מקדם, וייבן-שם מזבח ליהוה, ויקרא בשם יהוה.  יב,ט וייסע אברם, הלוך ונסוע הנגבה.  {פ}

יב,י ויהי רעב, בארץ; ויירד אברם מצריימה לגור שם, כי-כבד הרעב בארץ.  יב,יא ויהי, כאשר הקריב לבוא מצריימה; ויאמר, אל-שריי אשתו, הנה-נא ידעתי, כי אישה יפת-מראה את.  יב,יב והיה, כי-יראו אותך המצרים, ואמרו, אשתו זאת; והרגו אותי, ואותך יחייו.  יב,יג אמרי-נא, אחותי את--למען ייטב-לי בעבורך, וחייתה נפשי בגללך.  יב,יד ויהי, כבוא אברם מצריימה; ויראו המצרים את-האישה, כי-יפה היא מאוד.  יב,טו ויראו אותה שרי פרעה, ויהללו אותה אל-פרעה; ותוקח האישה, בית פרעה.  יב,טז ולאברם היטיב, בעבורה; ויהי-לו צאן-ובקר, וחמורים, ועבדים ושפחות, ואתונות וגמלים.  יב,יז וינגע יהוה את-פרעה נגעים גדולים, ואת-ביתו, על-דבר שריי, אשת אברם.  יב,יח ויקרא פרעה, לאברם, ויאמר, מה-זאת עשית לי; למה לא-הגדת לי, כי אשתך היא.  יב,יט למה אמרת אחותי היא, ואקח אותה לי לאישה; ועתה, הנה אשתך קח ולך.  יב,כ ויצו עליו פרעה, אנשים; וישלחו אותו ואת-אשתו, ואת-כל-אשר-לו.  יג,א ויעל אברם ממצריים הוא ואשתו וכל-אשר-לו, ולוט עימו--הנגבה.  יג,ב ואברם, כבד מאוד, במקנה, בכסף ובזהב.  יג,ג וילך, למסעיו, מנגב, ועד-בית-אל--עד-המקום, אשר-היה שם אוהלו בתחילה, בין בית-אל, ובין העיי.  יג,ד אל-מקום, המזבח, אשר-עשה שם, בראשונה; ויקרא שם אברם, בשם יהוה.  יג,ה וגם-ללוט--ההולך, את-אברם:  היה צאן-ובקר, ואוהלים.  יג,ו ולא-נשא אותם הארץ, לשבת יחדיו:  כי-היה רכושם רב, ולא יכלו לשבת יחדיו.  יג,ז ויהי-ריב, בין רועי מקנה-אברם, ובין, רועי מקנה-לוט; והכנעני, והפריזי, אז, יושב בארץ.  יג,ח ויאמר אברם אל-לוט, אל-נא תהי מריבה ביני ובינך, ובין רועיי, ובין רועיך:  כי-אנשים אחים, אנחנו.  יג,ט הלוא כל-הארץ לפניך, היפרד נא מעליי:  אם-השמאל ואימינה, ואם-הימין ואשמאילה.  יג,י ויישא-לוט את-עיניו, וירא את-כל-כיכר הירדן, כי כולה, משקה--לפני שחת יהוה, את-סדום ואת-עמורה, כגן-יהוה כארץ מצריים, בואכה צוער.  יג,יא ויבחר-לו לוט, את כל-כיכר הירדן, וייסע לוט, מקדם; וייפרדו, איש מעל אחיו.  יג,יב אברם, ישב בארץ-כנען; ולוט, ישב בערי הכיכר, ויאהל, עד-סדום.  יג,יג ואנשי סדום, רעים וחטאים, ליהוה, מאוד.  יג,יד ויהוה אמר אל-אברם, אחרי היפרד-לוט מעימו, שא נא עיניך וראה, מן-המקום אשר-אתה שם--צפונה ונגבה, וקדמה וימה.  יג,טו כי את-כל-הארץ אשר-אתה רואה, לך אתננה, ולזרעך, עד-עולם.  יג,טז ושמתי את-זרעך, כעפר הארץ:  אשר אם-יוכל איש, למנות את-עפר הארץ--גם-זרעך, יימנה.  יג,יז קום התהלך בארץ, לאורכה ולרוחבה:  כי לך, אתננה.  יג,יח ויאהל אברם, ויבוא ויישב באילוני ממרא--אשר בחברון; וייבן-שם מזבח, ליהוה.  {פ}

יד,א ויהי, בימי אמרפל מלך-שנער, אריוך, מלך אלסר; כדורלעומר מלך עילם, ותדעל מלך גויים.  יד,ב עשו מלחמה, את-ברע מלך סדום, ואת-ברשע, מלך עמורה; שנאב מלך אדמה, ושמאבר מלך צבויים, ומלך בלע, היא-צוער.  יד,ג כל-אלה, חברו, אל-עמק, השידים:  הוא, ים המלח.  יד,ד שתים עשרה שנה, עבדו את-כדורלעומר; ושלוש-עשרה שנה, מרדו.  יד,ה ובארבע עשרה שנה בא כדורלעומר, והמלכים אשר איתו, ויכו את-רפאים בעשתרות קרניים, ואת-הזוזים בהם; ואת, האימים, בשווה, קריתיים.  יד,ו ואת-החורי, בהררם שעיר, עד איל פארן, אשר על-המדבר.  יד,ז וישובו ויבואו אל-עין משפט, היא קדש, ויכו, את-כל-שדה העמלקי--וגם, את-האמורי, היושב, בחצצון תמר.  יד,ח וייצא מלך-סדום ומלך עמורה, ומלך אדמה ומלך צבויים, ומלך בלע, היא-צוער; ויערכו איתם מלחמה, בעמק השידים.  יד,ט את כדורלעומר מלך עילם, ותדעל מלך גויים, ואמרפל מלך שנער, ואריוך מלך אלסר--ארבעה מלכים, את-החמישה.  יד,י ועמק השידים, בארות בארות חמר, וינוסו מלך-סדום ועמורה, וייפלו-שמה; והנשארים, הרה נסו.  יד,יא ויקחו את-כל-רכוש סדום ועמורה, ואת-כל-אוכלם--וילכו.  יד,יב ויקחו את-לוט ואת-רכושו בן-אחי אברם, וילכו; והוא יושב, בסדום.  יד,יג ויבוא, הפליט, ויגד, לאברם העברי; והוא שוכן באילוני ממרא האמורי, אחי אשכול ואחי ענר, והם, בעלי ברית-אברם.  יד,יד וישמע אברם, כי נשבה אחיו; וירק את-חניכיו ילידי ביתו, שמונה עשר ושלוש מאות, וירדוף, עד-דן.  יד,טו וייחלק עליהם לילה הוא ועבדיו, ויכם; וירדפם, עד-חובה, אשר משמאל, לדמשק.  יד,טז וישב, את כל-הרכוש; וגם את-לוט אחיו ורכושו השיב, וגם את-הנשים ואת-העם.  יד,יז וייצא מלך-סדום, לקראתו, אחרי שובו מהכות את-כדורלעומר, ואת-המלכים אשר איתו--אל-עמק שווה, הוא עמק המלך.  יד,יח ומלכי-צדק מלך שלם, הוציא לחם ויין; והוא כוהן, לאל עליון.  יד,יט ויברכהו, ויאמר:  ברוך אברם לאל עליון, קונה שמיים וארץ.  יד,כ וברוך אל עליון, אשר-מיגן צריך בידך; וייתן-לו מעשר, מכול.  יד,כא ויאמר מלך-סדום, אל-אברם:  תן-לי הנפש, והרכוש קח-לך.  יד,כב ויאמר אברם, אל-מלך סדום:  הרימותי ידי אל-יהוה אל עליון, קונה שמיים וארץ.  יד,כג אם-מחוט ועד שרוך-נעל, ואם-אקח מכל-אשר-לך; ולא תאמר, אני העשרתי את-אברם.  יד,כד בלעדיי, רק אשר אכלו הנערים, וחלק האנשים, אשר הלכו איתי:  ענר אשכול וממרא, הם יקחו חלקם.  {ס}

טו,א אחר הדברים האלה, היה דבר-יהוה אל-אברם, במחזה, לאמור:  אל-תירא אברם, אנוכי מגן לך--שכרך, הרבה מאוד.  טו,ב ויאמר אברם, אדוניי יהוה מה-תיתן-לי, ואנוכי, הולך ערירי; ובן-משק ביתי, הוא דמשק אליעזר.  טו,ג ויאמר אברם--הן לי, לא נתת זרע; והנה בן-ביתי, יורש אותי.  טו,ד והנה דבר-יהוה אליו לאמור, לא יירשך זה:  כי-אם אשר ייצא ממעיך, הוא יירשך.  טו,ה ויוצא אותו החוצה, ויאמר הבט-נא השמיימה וספור הכוכבים--אם-תוכל, לספור אותם; ויאמר לו, כה יהיה זרעך.  טו,ו והאמין, ביהוה; ויחשבהא לו, צדקה.  טו,ז ויאמר, אליו:  אני יהוה, אשר הוצאתיך מאור כשדים--לתת לך את-הארץ הזאת, לרשתה.  טו,ח ויאמר:  אדוניי יהוה, במה אדע כי אירשנה.  טו,ט ויאמר אליו, קחה לי עגלה משולשת, ועז משולשת, ואיל משולש; ותור, וגוזל.  טו,י וייקח-לו את-כל-אלה, ויבתר אותם בתווך, וייתן איש-בתרו, לקראת ריעהו; ואת-הציפור, לא בתר.  טו,יא ויירד העיט, על-הפגרים; וישב אותם, אברם.  טו,יב ויהי השמש לבוא, ותרדמה נפלה על-אברם; והנה אימה חשיכה גדולה, נופלת עליו.  טו,יג ויאמר לאברם, ידוע תדע כי-גר יהיה זרעך בארץ לא להם, ועבדום, ועינו אותם--ארבע מאות, שנה.  טו,יד וגם את-הגוי אשר יעבודו, דן אנוכי; ואחרי-כן ייצאו, ברכוש גדול.  טו,טו ואתה תבוא אל-אבותיך, בשלום:  תיקבר, בשיבה טובה.  טו,טז ודור רביעי, ישובו הנה:  כי לא-שלם עוון האמורי, עד-הנה.  טו,יז ויהי השמש באה, ועלטה היה; והנה תנור עשן, ולפיד אש, אשר עבר, בין הגזרים האלה.  טו,יח ביום ההוא, כרת יהוה את-אברם--ברית לאמור:  לזרעך, נתתי את-הארץ הזאת, מנהר מצריים, עד-הנהר הגדול נהר-פרת.  טו,יט את-הקיני, ואת-הקניזי, ואת, הקדמוני.  טו,כ ואת-החיתי ואת-הפריזי, ואת-הרפאים.  טו,כא ואת-האמורי, ואת-הכנעני, ואת-הגרגשי, ואת-היבוסי.  {ס}

טז,א ושריי אשת אברם, לא ילדה לו; ולה שפחה מצרית, ושמה הגר.  טז,ב ותאמר שריי אל-אברם, הנה-נא עצרני יהוה מלדת--בוא-נא אל-שפחתי, אוליי איבנה ממנה; וישמע אברם, לקול שריי.  טז,ג ותיקח שריי אשת-אברם, את-הגר המצרית שפחתה, מקץ עשר שנים, לשבת אברם בארץ כנען; ותיתן אותה לאברם אישה, לו לאישה.  טז,ד ויבוא אל-הגר, ותהר; ותרא כי הרתה, ותקל גברתה בעיניה.  טז,ה ותאמר שריי אל-אברם, חמסי עליך--אנוכי נתתי שפחתי בחיקך, ותרא כי הרתה ואקל בעיניה; ישפוט יהוה, ביני וביניך.  טז,ו ויאמר אברם אל-שריי, הנה שפחתך בידך--עשי-לה, הטוב בעינייך; ותענהא שריי, ותברח מפניה.  טז,ז וימצאה מלאך יהוה, על-עין המים--במדבר:  על-העין, בדרך שור.  טז,ח ויאמר, הגר שפחת שריי אי-מזה באת--ואנה תלכי; ותאמר--מפני שריי גברתי, אנוכי בורחת.  טז,ט ויאמר לה מלאך יהוה, שובי אל-גברתך, והתעני, תחת ידיה.  טז,י ויאמר לה מלאך יהוה, הרבה ארבה את-זרעך, ולא ייספר, מרוב.  טז,יא ויאמר לה מלאך יהוה, הנך הרה ויולדת בן, וקראת שמו ישמעאל, כי-שמע יהוה אל-עונייך.  טז,יב והוא יהיה, פרא אדם--ידו בכול, ויד כול בו; ועל-פני כל-אחיו, ישכון.  טז,יג ותקרא שם-יהוה הדובר אליה, אתה אל רואי:  כי אמרה, הגם הלום ראיתי--אחרי רואי.  טז,יד על-כן קרא לבאר, באר לחי רואי--הנה בין-קדש, ובין ברד.  טז,טו ותלד הגר לאברם, בן; ויקרא אברם שם-בנו אשר-ילדה הגר, ישמעאל.  טז,טז ואברם, בן-שמונים שנה ושש שנים, בלדת-הגר את-ישמעאל, לאברם.  {ס}

יז,א ויהי אברם, בן-תשעים שנה ותשע שנים; ויירא יהוה אל-אברם, ויאמר אליו אני-אל שדיי--התהלך לפניי, והיה תמים.  יז,ב ואתנה בריתי, ביני ובינך; וארבה אותך, במאוד מאוד.  יז,ג וייפול אברם, על-פניו; וידבר איתו אלוהים, לאמור.  יז,ד אני, הנה בריתי איתך; והיית, לאב המון גויים.  יז,ה ולא-ייקרא עוד את-שמך, אברם; והיה שמך אברהם, כי אב-המון גויים נתתיך.  יז,ו והפריתי אותך במאוד מאוד, ונתתיך לגויים; ומלכים, ממך ייצאו.  יז,ז והקימותי את-בריתי ביני ובינך, ובין זרעך אחריך לדורותם--לברית עולם:  להיות לך לאלוהים, ולזרעך אחריך.  יז,ח ונתתי לך ולזרעך אחריך את ארץ מגוריך, את כל-ארץ כנען, לאחוזת, עולם; והייתי להם, לאלוהים.  יז,ט ויאמר אלוהים אל-אברהם, ואתה את-בריתי תשמור--אתה וזרעך אחריך, לדורותם.  יז,י זאת בריתי אשר תשמרו, ביני וביניכם, ובין זרעך, אחריך:  הימול לכם, כל-זכר.  יז,יא ונמלתם, את בשר עורלתכם; והיה לאות ברית, ביני וביניכם.  יז,יב ובן-שמונת ימים, יימול לכם כל-זכר--לדורותיכם:  יליד בית--ומקנת-כסף מכול בן-נכר, אשר לא מזרעך הוא.  יז,יג הימול יימול יליד ביתך, ומקנת כספך; והייתה בריתי בבשרכם, לברית עולם.  יז,יד וערל זכר, אשר לא-יימול את-בשר עורלתו--ונכרתה הנפש ההיא, מעמיה:  את-בריתי, הפר.  {ס}

יז,טו ויאמר אלוהים, אל-אברהם, שריי אשתך, לא-תקרא את-שמה שריי:  כי שרה, שמה.  יז,טז ובירכתי אותה, וגם נתתי ממנה לך בן; ובירכתיה והייתה לגויים, מלכי עמים ממנה יהיו.  יז,יז וייפול אברהם על-פניו, ויצחק; ויאמר בליבו, הלבן מאה-שנה ייוולד, ואם-שרה, הבת-תשעים שנה תלד.  יז,יח ויאמר אברהם, אל-האלוהים:  לו ישמעאל, יחיה לפניך.  יז,יט ויאמר אלוהים, אבל שרה אשתך יולדת לך בן, וקראת את-שמו, יצחק; והקימותי את-בריתי איתו לברית עולם, לזרעו אחריו.  יז,כ ולישמעאל, שמעתיך--הנה בירכתי אותו והפריתי אותו והרביתי אותו, במאוד מאוד:  שנים-עשר נשיאים יוליד, ונתתיו לגוי גדול.  יז,כא ואת-בריתי, אקים את-יצחק, אשר תלד לך שרה למועד הזה, בשנה האחרת.  יז,כב ויכל, לדבר איתו; ויעל אלוהים, מעל אברהם.  יז,כג וייקח אברהם את-ישמעאל בנו, ואת כל-ילידי ביתו ואת כל-מקנת כספו--כל-זכר, באנשי בית אברהם; וימל את-בשר עורלתם, בעצם היום הזה, כאשר דיבר איתו, אלוהים.  יז,כד ואברהם--בן-תשעים ותשע, שנה:  בהימולו, בשר עורלתו.  יז,כה וישמעאל בנו, בן-שלוש עשרה שנה:  בהימולו--את, בשר עורלתו.  יז,כו בעצם היום הזה, נימול אברהם, וישמעאל, בנו.  יז,כז וכל-אנשי ביתו יליד בית, ומקנת-כסף מאת בן-נכר--נימולו, איתו.  {פ}

יח,א ויירא אליו יהוה, באילוני ממרא; והוא יושב פתח-האוהל, כחום היום.  יח,ב ויישא עיניו, וירא, והנה שלושה אנשים, ניצבים עליו; וירא, וירץ לקראתם מפתח האוהל, וישתחו, ארצה.  יח,ג ויאמר:  אדוניי, אם-נא מצאתי חן בעיניך--אל-נא תעבור, מעל עבדך.  יח,ד יוקח-נא מעט-מים, ורחצו רגליכם; והישענו, תחת העץ.  יח,ה ואקחה פת-לחם וסעדו ליבכם, אחר תעבורו--כי-על-כן עברתם, על-עבדכם; ויאמרו, כן תעשה כאשר דיברת.  יח,ו וימהר אברהם האוהלה, אל-שרה; ויאמר, מהרי שלוש סאים קמח סולת--לושי, ועשי עוגות.  יח,ז ואל-הבקר, רץ אברהם; וייקח בן-בקר רך וטוב, וייתן אל-הנער, וימהר, לעשות אותו.  יח,ח וייקח חמאה וחלב, ובן-הבקר אשר עשה, וייתן, לפניהם; והוא-עומד עליהם תחת העץ, ויאכלו.  יח,ט ויאמרו אליו, איה שרה אשתך; ויאמר, הנה באוהל.  יח,י ויאמר, שוב אשוב אליך כעת חיה, והנה-בן, לשרה אשתך; ושרה שומעת פתח האוהל, והוא אחריו.  יח,יא ואברהם ושרה זקנים, באים בימים; חדל להיות לשרה, אורח כנשים.  יח,יב ותצחק שרה, בקרבה לאמור:  אחרי בלותי הייתה-לי עדנה, ואדוני זקן.  יח,יג ויאמר יהוה, אל-אברהם:  למה זה צחקה שרה לאמור, האף אומנם אלד--ואני זקנתי.  יח,יד הייפלא מיהוה, דבר; למועד אשוב אליך, כעת חיה--ולשרה בן.  יח,טו ותכחש שרה לאמור לא צחקתי, כי יראה; ויאמר לא, כי צחקת.  יח,טז ויקומו משם האנשים, וישקיפו על-פני סדום; ואברהם--הולך עימם, לשלחם.  יח,יז ויהוה, אמר:  המכסה אני מאברהם, אשר אני עושה.  יח,יח ואברהם--היה יהיה לגוי גדול, ועצום; ונברכו-בו--כול, גויי הארץ.  יח,יט כי ידעתיו, למען אשר יצווה את-בניו ואת-ביתו אחריו, ושמרו דרך יהוה, לעשות צדקה ומשפט--למען, הביא יהוה על-אברהם, את אשר-דיבר, עליו.  יח,כ ויאמר יהוה, זעקת סדום ועמורה כי-רבה; וחטאתם--כי כבדה, מאוד.  יח,כא ארדה-נא ואראה, הכצעקתה הבאה אליי עשו כלה; ואם-לא, אדעה.  יח,כב ויפנו משם האנשים, וילכו סדומה; ואברהם--עודנו עומד, לפני יהוה.  יח,כג וייגש אברהם, ויאמר:  האף תספה, צדיק עם-רשע.  יח,כד אוליי יש חמישים צדיקים, בתוך העיר; האף תספה ולא-תישא למקום, למען חמישים הצדיקים אשר בקרבה.  יח,כה חלילה לך מעשות כדבר הזה, להמית צדיק עם-רשע, והיה כצדיק, כרשע; חלילה לך--השופט כל-הארץ, לא יעשה משפט.  יח,כו ויאמר יהוה, אם-אמצא בסדום חמישים צדיקים בתוך העיר--ונשאתי לכל-המקום, בעבורם.  יח,כז ויען אברהם, ויאמר:  הנה-נא הואלתי לדבר אל-אדוניי, ואנוכי עפר ואפר.  יח,כח אוליי יחסרון חמישים הצדיקים, חמישה--התשחית בחמישה, את-כל-העיר; ויאמר, לא אשחית, אם-אמצא שם, ארבעים וחמישה.  יח,כט ויוסף עוד לדבר אליו, ויאמר, אוליי יימצאון שם, ארבעים; ויאמר לא אעשה, בעבור הארבעים.  יח,ל ויאמר אל-נא ייחר לאדוניי, ואדברה--אוליי יימצאון שם, שלושים; ויאמר לא אעשה, אם-אמצא שם שלושים.  יח,לא ויאמר, הנה-נא הואלתי לדבר אל-אדוניי--אוליי יימצאון שם, עשרים; ויאמר לא אשחית, בעבור העשרים.  יח,לב ויאמר אל-נא ייחר לאדוניי, ואדברה אך-הפעם--אוליי יימצאון שם, עשרה; ויאמר לא אשחית, בעבור העשרה.  יח,לג וילך יהוה--כאשר כילה, לדבר אל-אברהם; ואברהם, שב למקומו.  יט,א ויבואו שני המלאכים סדומה, בערב, ולוט, יושב בשער-סדום; וירא-לוט ויקם לקראתם, וישתחו אפיים ארצה.  יט,ב ויאמר הנה נא-אדוניי, סורו נא אל-בית עבדכם ולינו ורחצו רגליכם, והשכמתם, והלכתם לדרככם; ויאמרו לא, כי ברחוב נלין.  יט,ג ויפצר-בם מאוד--ויסורו אליו, ויבואו אל-ביתו; ויעש להם משתה, ומצות אפה ויאכלו.  יט,ד טרם, ישכבו, ואנשי העיר אנשי סדום נסבו על-הבית, מנער ועד-זקן:  כל-העם, מקצה.  יט,ה ויקראו אל-לוט ויאמרו לו, איה האנשים אשר-באו אליך הלילה; הוציאם אלינו, ונדעה אותם.  יט,ו וייצא אליהם לוט, הפתחה; והדלת, סגר אחריו.  יט,ז ויאמר:  אל-נא אחיי, תרעו.  יט,ח הנה-נא לי שתי בנות, אשר לא-ידעו איש--אוציאה-נא אתהן אליכם, ועשו להן כטוב בעיניכם; רק לאנשים האל, אל-תעשו דבר, כי-על-כן באו, בצל קורתי.  יט,ט ויאמרו גש-הלאה, ויאמרו האחד בא-לגור וישפוט שפוט--עתה, נרע לך מהם; ויפצרו באיש בלוט מאוד, וייגשו לשבור הדלת.  יט,י וישלחו האנשים את-ידם, ויביאו את-לוט אליהם הביתה; ואת-הדלת, סגרו.  יט,יא ואת-האנשים אשר-פתח הבית, הכו בסנוורים, מקטון, ועד-גדול; וילאו, למצוא הפתח.  יט,יב ויאמרו האנשים אל-לוט, עוד מי-לך פה--חתן ובניך ובנותיך, וכול אשר-לך בעיר:  הוצא, מן-המקום.  יט,יג כי-משחיתים אנחנו, את-המקום הזה:  כי-גדלה צעקתם את-פני יהוה, וישלחנו יהוה לשחתה.  יט,יד וייצא לוט וידבר אל-חתניו לוקחי בנותיו, ויאמר קומו צאו מן-המקום הזה, כי-משחית יהוה, את-העיר; ויהי כמצחק, בעיני חתניו.  יט,טו וכמו השחר עלה, ויאיצו המלאכים בלוט לאמור:  קום קח את-אשתך ואת-שתי בנותיך, הנמצאות--פן-תיספה, בעוון העיר.  יט,טז ויתמהמה--ויחזיקו האנשים בידו וביד-אשתו וביד שתי בנותיו, בחמלת יהוה עליו; ויוציאוהו ויניחוהו, מחוץ לעיר.  יט,יז ויהי כהוציאם אותם החוצה, ויאמר הימלט על-נפשך--אל-תביט אחריך, ואל-תעמוד בכל-הכיכר:  ההרה הימלט, פן-תיספה.  יט,יח ויאמר לוט, אליהם:  אל-נא, אדוניי.  יט,יט הנה-נא מצא עבדך חן, בעיניך, ותגדל חסדך אשר עשית עימדי, להחיות את-נפשי; ואנוכי, לא אוכל להימלט ההרה--פן-תדבקני הרעה, ומתי.  יט,כ הנה-נא העיר הזאת קרובה, לנוס שמה--והיא מצער; אימלטה נא שמה, הלוא מצער היא--ותחי נפשי.  יט,כא ויאמר אליו--הנה נשאתי פניך, גם לדבר הזה:  לבלתי הופכי את-העיר, אשר דיברת.  יט,כב מהר, הימלט שמה, כי לא אוכל לעשות דבר, עד-בואך שמה; על-כן קרא שם-העיר, צוער.  יט,כג השמש, יצא על-הארץ; ולוט, בא צוערה.  יט,כד ויהוה, המטיר על-סדום ועל-עמורה--גופרית ואש:  מאת יהוה, מן-השמיים.  יט,כה ויהפוך את-הערים האל, ואת כל-הכיכר, ואת כל-יושבי הערים, וצמח האדמה.  יט,כו ותבט אשתו, מאחריו; ותהי, נציב מלח.  יט,כז וישכם אברהם, בבוקר:  אל-המקום--אשר-עמד שם, את-פני יהוה.  יט,כח וישקף, על-פני סדום ועמורה, ועל-כל-פני, ארץ הכיכר; וירא, והנה עלה קיטור הארץ, כקיטור, הכבשן.  יט,כט ויהי, בשחת אלוהים את-ערי הכיכר, ויזכור אלוהים, את-אברהם; וישלח את-לוט, מתוך ההפיכה, בהפוך את-הערים, אשר-ישב בהן לוט.  יט,ל ויעל לוט מצוער ויישב בהר, ושתי בנותיו עימו, כי ירא, לשבת בצוער; ויישב, במערה--הוא, ושתי בנותיו.  יט,לא ותאמר הבכירה אל-הצעירה, אבינו זקן; ואיש אין בארץ לבוא עלינו, כדרך כל-הארץ.  יט,לב לכה נשקה את-אבינו יין, ונשכבה עימו; ונחייה מאבינו, זרע.  יט,לג ותשקינה את-אביהן יין, בלילה הוא; ותבוא הבכירה ותשכב את-אביה, ולא-ידע בשכבה ובקומה.  יט,לד ויהי, ממוחרת, ותאמר הבכירה אל-הצעירה, הן-שכבתי אמש את-אבי; נשקנו יין גם-הלילה, ובואי שכבי עימו, ונחייה מאבינו, זרע.  יט,לה ותשקינה גם בלילה ההוא, את-אביהן--יין; ותקם הצעירה ותשכב עימו, ולא-ידע בשכבה ובקומה.  יט,לו ותהרינה שתי בנות-לוט, מאביהן.  יט,לז ותלד הבכירה בן, ותקרא שמו מואב:  הוא אבי-מואב, עד-היום.  יט,לח והצעירה גם-היא ילדה בן, ותקרא שמו בן-עמי:  הוא אבי בני-עמון, עד-היום.  {ס}

כ,א וייסע משם אברהם ארצה הנגב, ויישב בין-קדש ובין שור; ויגר, בגרר.  כ,ב ויאמר אברהם אל-שרה אשתו, אחותי היא; וישלח, אבימלך מלך גרר, וייקח, את-שרה.  כ,ג ויבוא אלוהים אל-אבימלך, בחלום הלילה; ויאמר לו, הנך מת על-האישה אשר-לקחת, והיא, בעולת בעל.  כ,ד ואבימלך, לא קרב אליה; ויאמר--אדוניי, הגוי גם-צדיק תהרוג.  כ,ה הלוא הוא אמר-לי אחותי היא, והיא-גם-היא אמרה אחי הוא; בתום-לבבי ובנקיון כפיי, עשיתי זאת.  כ,ו ויאמר אליו האלוהים בחלום, גם אנוכי ידעתי כי בתום-לבבך עשית זאת, ואחשוך גם-אנוכי אותך, מחטוא-לי; על-כן לא-נתתיך, לנגוע אליה.  כ,ז ועתה, השב אשת-האיש כי-נביא הוא, ויתפלל בעדך, וחיה; ואם-אינך משיב--דע כי-מות תמות, אתה וכל-אשר-לך.  כ,ח וישכם אבימלך בבוקר, ויקרא לכל-עבדיו, וידבר את-כל-הדברים האלה, באוזניהם; וייראו האנשים, מאוד.  כ,ט ויקרא אבימלך לאברהם, ויאמר לו מה-עשית לנו ומה-חטאתי לך, כי-הבאת עליי ועל-ממלכתי, חטאה גדולה:  מעשים אשר לא-ייעשו, עשית עימדי.  כ,י ויאמר אבימלך, אל-אברהם:  מה ראית, כי עשית את-הדבר הזה.  כ,יא ויאמר, אברהם, כי אמרתי רק אין-יראת אלוהים, במקום הזה; והרגוני, על-דבר אשתי.  כ,יב וגם-אומנה, אחותי בת-אבי היא--אך, לא בת-אימי; ותהי-לי, לאישה.  כ,יג ויהי כאשר התעו אותי, אלוהים מבית אבי, ואומר לה, זה חסדך אשר תעשי עימדי:  אל כל-המקום אשר נבוא שמה, אמרי-לי אחי הוא.  כ,יד וייקח אבימלך צאן ובקר, ועבדים ושפחות, וייתן, לאברהם; וישב לו, את שרה אשתו.  כ,טו ויאמר אבימלך, הנה ארצי לפניך:  בטוב בעיניך, שב.  כ,טז ולשרה אמר, הנה נתתי אלף כסף לאחיך--הנה הוא-לך כסות עיניים, לכול אשר איתך; ואת כול, ונוכחת.  כ,יז ויתפלל אברהם, אל-האלוהים; וירפא אלוהים את-אבימלך ואת-אשתו, ואמהותיו--ויילדו.  כ,יח כי-עצור עצר יהוה, בעד כל-רחם לבית אבימלך, על-דבר שרה, אשת אברהם.  {ס}

כא,א ויהוה פקד את-שרה, כאשר אמר; ויעש יהוה לשרה, כאשר דיבר.  כא,ב ותהר ותלד שרה לאברהם בן, לזקוניו, למועד, אשר-דיבר אותו אלוהים.  כא,ג ויקרא אברהם את-שם-בנו הנולד-לו, אשר-ילדה-לו שרה--יצחק.  כא,ד וימל אברהם את-יצחק בנו, בן-שמונת ימים, כאשר ציווה אותו, אלוהים.  כא,ה ואברהם, בן-מאת שנה, בהיוולד לו, את יצחק בנו.  כא,ו ותאמר שרה--צחוק, עשה לי אלוהים:  כל-השומע, יצחק-לי.  כא,ז ותאמר, מי מילל לאברהם, היניקה בנים, שרה:  כי-ילדתי בן, לזקוניו.  כא,ח ויגדל הילד, וייגמל; ויעש אברהם משתה גדול, ביום היגמל את-יצחק.  כא,ט ותרא שרה את-בן-הגר המצרית, אשר-ילדה לאברהם--מצחק.  כא,י ותאמר, לאברהם, גרש האמה הזאת, ואת-בנה:  כי לא יירש בן-האמה הזאת, עם-בני עם-יצחק.  כא,יא ויירע הדבר מאוד, בעיני אברהם, על, אודות בנו.  כא,יב ויאמר אלוהים אל-אברהם, אל-יירע בעיניך על-הנער ועל-אמתך--כול אשר תאמר אליך שרה, שמע בקולה:  כי ביצחק, ייקרא לך זרע.  כא,יג וגם את-בן-האמה, לגוי אשימנו:  כי זרעך, הוא.  כא,יד וישכם אברהם בבוקר וייקח-לחם וחמת מים וייתן אל-הגר שם על-שכמה, ואת-הילד--וישלחהא; ותלך ותתע, במדבר באר שבע.  כא,טו ויכלו המים, מן-החמת; ותשלך את-הילד, תחת אחד השיחים.  כא,טז ותלך ותשב לה מנגד, הרחק כמטחווי קשת, כי אמרה, אל-אראה במות הילד; ותשב מנגד, ותישא את-קולה ותבך.  כא,יז וישמע אלוהים, את-קול הנער, ויקרא מלאך אלוהים אל-הגר מן-השמיים, ויאמר לה מה-לך הגר; אל-תיראי, כי-שמע אלוהים אל-קול הנער באשר הוא-שם.  כא,יח קומי שאי את-הנער, והחזיקי את-ידך בו:  כי-לגוי גדול, אשימנו.  כא,יט ויפקח אלוהים את-עיניה, ותרא באר מים; ותלך ותמלא את-החמת, מים, ותשק, את-הנער.  כא,כ ויהי אלוהים את-הנער, ויגדל; ויישב, במדבר, ויהי, רובה קשת.  כא,כא ויישב, במדבר פארן; ותיקח-לו אימו אישה, מארץ מצריים.  {פ}

כא,כב ויהי, בעת ההיא, ויאמר אבימלך ופיכול שר-צבאו, אל-אברהם לאמור:  אלוהים עימך, בכול אשר-אתה עושה.  כא,כג ועתה, הישבעה לי באלוהים הנה, אם-תשקור לי, ולניני ולנכדי; כחסד אשר-עשיתי עימך, תעשה עימדי, ועם-הארץ, אשר-גרת בה.  כא,כד ויאמר, אברהם, אנוכי, אישבע.  כא,כה והוכיח אברהם, את-אבימלך, על-אודות באר המים, אשר גזלו עבדי אבימלך.  כא,כו ויאמר אבימלך--לא ידעתי, מי עשה את-הדבר הזה; וגם-אתה לא-הגדת לי, וגם אנוכי לא שמעתי--בלתי היום.  כא,כז וייקח אברהם צאן ובקר, וייתן לאבימלך; ויכרתו שניהם, ברית.  כא,כח ויצב אברהם, את-שבע כבשות הצאן--לבדהן.  כא,כט ויאמר אבימלך, אל-אברהם:  מה הנה, שבע כבשות האלה, אשר הצבת, לבדנה.  כא,ל ויאמר--כי את-שבע כבשות, תיקח מידי:  בעבור תהיה-לי לעדה, כי חפרתי את-הבאר הזאת.  כא,לא על-כן, קרא למקום ההוא--באר שבע:  כי שם נשבעו, שניהם.  כא,לב ויכרתו ברית, בבאר שבע; ויקם אבימלך, ופיכול שר-צבאו, וישובו, אל-ארץ פלשתים.  כא,לג וייטע אשל, בבאר שבע; ויקרא-שם--בשם יהוה, אל עולם.  כא,לד ויגר אברהם בארץ פלשתים, ימים רבים.  {פ}

כב,א ויהי, אחר הדברים האלה, והאלוהים, ניסה את-אברהם; ויאמר אליו, אברהם ויאמר הנני.  כב,ב ויאמר קח-נא את-בנך את-יחידך אשר-אהבת, את-יצחק, ולך-לך, אל-ארץ המורייה; והעלהו שם, לעולה, על אחד ההרים, אשר אומר אליך.  כב,ג וישכם אברהם בבוקר, ויחבוש את-חמורו, וייקח את-שני נעריו איתו, ואת יצחק בנו; ויבקע, עצי עולה, ויקם וילך, אל-המקום אשר-אמר-לו האלוהים.  כב,ד ביום השלישי, ויישא אברהם את-עיניו וירא את-המקום--מרחוק.  כב,ה ויאמר אברהם אל-נעריו, שבו-לכם פה עם-החמור, ואני והנער, נלכה עד-כה; ונשתחווה, ונשובה אליכם.  כב,ו וייקח אברהם את-עצי העולה, וישם על-יצחק בנו, וייקח בידו, את-האש ואת-המאכלת; וילכו שניהם, יחדיו.  כב,ז ויאמר יצחק אל-אברהם אביו, ויאמר אבי, ויאמר, הנני בני; ויאמר, הנה האש והעצים, ואיה השה, לעולה.  כב,ח ויאמר, אברהם, אלוהים יראה-לו השה לעולה, בני; וילכו שניהם, יחדיו.  כב,ט ויבואו, אל-המקום אשר אמר-לו האלוהים, וייבן שם אברהם את-המזבח, ויערוך את-העצים; ויעקוד, את-יצחק בנו, וישם אותו על-המזבח, ממעל לעצים.  כב,י וישלח אברהם את-ידו, וייקח את-המאכלת, לשחוט, את-בנו.  כב,יא ויקרא אליו מלאך יהוה, מן-השמיים, ויאמר, אברהם אברהם; ויאמר, הנני.  כב,יב ויאמר, אל-תשלח ידך אל-הנער, ואל-תעש לו, מאומה:  כי עתה ידעתי, כי-ירא אלוהים אתה, ולא חשכת את-בנך את-יחידך, ממני.  כב,יג ויישא אברהם את-עיניו, וירא והנה-איל, אחר, נאחז בסבך בקרניו; וילך אברהם וייקח את-האיל, ויעלהו לעולה תחת בנו.  כב,יד ויקרא אברהם שם-המקום ההוא, יהוה יראה, אשר ייאמר היום, בהר יהוה ייראה.  כב,טו ויקרא מלאך יהוה, אל-אברהם, שנית, מן-השמיים.  כב,טז ויאמר, בי נשבעתי נאום-יהוה:  כי, יען אשר עשית את-הדבר הזה, ולא חשכת, את-בנך את-יחידך.  כב,יז כי-ברך אברכך, והרבה ארבה את-זרעך ככוכבי השמיים, וכחול, אשר על-שפת הים; ויירש זרעך, את שער אויביו.  כב,יח והתברכו בזרעך, כול גויי הארץ, עקב, אשר שמעת בקולי.  כב,יט וישב אברהם אל-נעריו, ויקומו וילכו יחדיו אל-באר שבע; ויישב אברהם, בבאר שבע.  {פ}

כב,כ ויהי, אחרי הדברים האלה, ויוגד לאברהם, לאמור:  הנה ילדה מלכה גם-היא, בנים--לנחור אחיך.  כב,כא את-עוץ בכורו, ואת-בוז אחיו, ואת-קמואל, אבי ארם.  כב,כב ואת-כשד ואת-חזו, ואת-פלדש ואת-ידלף, ואת, בתואל.  כב,כג ובתואל, ילד את-רבקה; שמונה אלה ילדה מלכה, לנחור אחי אברהם.  כב,כד ופילגשו, ושמה ראומה; ותלד גם-היא את-טבח ואת-גחם, ואת-תחש ואת-מעכה.  {פ}

כג,א ויהיו חיי שרה, מאה שנה ועשרים שנה ושבע שנים--שני, חיי שרה.  כג,ב ותמת שרה, בקרית ארבע היא חברון--בארץ כנען; ויבוא, אברהם, לספוד לשרה, ולבכותה.  כג,ג ויקם, אברהם, מעל, פני מתו; וידבר אל-בני-חת, לאמור.  כג,ד גר-ותושב אנוכי, עימכם; תנו לי אחוזת-קבר עימכם, ואקברה מתי מלפניי.  כג,ה ויענו בני-חת את-אברהם, לאמור לו.  כג,ו שמענו אדוני, נשיא אלוהים אתה בתוכנו--במבחר קברינו, קבור את-מתך; איש ממנו, את-קברו לא-יכלה ממך מקבור מתך.  כג,ז ויקם אברהם וישתחו לעם-הארץ, לבני-חת.  כג,ח וידבר איתם, לאמור:  אם-יש את-נפשכם, לקבור את-מתי מלפניי--שמעוני, ופגעו-לי בעפרון בן-צוחר.  כג,ט וייתן-לי, את-מערת המכפלה אשר-לו, אשר, בקצה שדהו:  בכסף מלא ייתננה לי, בתוככם--לאחוזת-קבר.  כג,י ועפרון יושב, בתוך בני-חת; ויען עפרון החיתי את-אברהם באוזני בני-חת, לכול באי שער-עירו לאמור.  כג,יא לא-אדוני שמעני--השדה נתתי לך, והמערה אשר-בו לך נתתיה; לעיני בני-עמי נתתיה לך, קבור מתך.  כג,יב וישתחו, אברהם, לפני, עם הארץ.  כג,יג וידבר אל-עפרון באוזני עם-הארץ, לאמור, אך אם-אתה לו, שמעני:  נתתי כסף השדה, קח ממני, ואקברה את-מתי, שמה.  כג,יד ויען עפרון את-אברהם, לאמור לו.  כג,טו אדוני שמעני, ארץ ארבע מאות שקל-כסף ביני ובינך מה-היא; ואת-מתך, קבור.  כג,טז וישמע אברהם, אל-עפרון, וישקול אברהם לעפרון, את-הכסף אשר דיבר באוזני בני-חת--ארבע מאות שקל כסף, עובר לסוחר.  כג,יז ויקם שדה עפרון, אשר במכפלה, אשר, לפני ממרא:  השדה, והמערה אשר-בו, וכל-העץ אשר בשדה, אשר בכל-גבולו סביב.  כג,יח לאברהם למקנה, לעיני בני-חת, בכול, באי שער-עירו.  כג,יט ואחרי-כן קבר אברהם את-שרה אשתו, אל-מערת שדה המכפלה על-פני ממרא--היא חברון:  בארץ, כנען.  כג,כ ויקם השדה והמערה אשר-בו, לאברהם--לאחוזת-קבר:  מאת, בני-חת.  {ס}

כד,א ואברהם זקן, בא בימים; ויהוה בירך את-אברהם, בכול.  כד,ב ויאמר אברהם, אל-עבדו זקן ביתו, המושל, בכל-אשר-לו:  שים-נא ידך, תחת ירכי.  כד,ג ואשביעך--ביהוה אלוהי השמיים, ואלוהי הארץ:  אשר לא-תיקח אישה, לבני, מבנות הכנעני, אשר אנוכי יושב בקרבו.  כד,ד כי אל-ארצי ואל-מולדתי, תלך; ולקחת אישה, לבני ליצחק.  כד,ה ויאמר אליו, העבד, אוליי לא-תאבה האישה, ללכת אחריי אל-הארץ הזאת; ההשב אשיב את-בנך, אל-הארץ אשר-יצאת משם.  כד,ו ויאמר אליו, אברהם:  הישמר לך, פן-תשיב את-בני שמה.  כד,ז יהוה אלוהי השמיים, אשר לקחני מבית אבי ומארץ מולדתי, ואשר דיבר-לי ואשר נשבע-לי לאמור, לזרעך אתן את-הארץ הזאת--הוא, ישלח מלאכו לפניך, ולקחת אישה לבני, משם.  כד,ח ואם-לא תאבה האישה, ללכת אחריך--וניקית, משבועתי זאת; רק את-בני, לא תשב שמה.  כד,ט וישם העבד את-ידו, תחת ירך אברהם אדוניו; ויישבע לו, על-הדבר הזה.  כד,י וייקח העבד עשרה גמלים מגמלי אדוניו, וילך, וכל-טוב אדוניו, בידו; ויקם, וילך אל-ארם נהריים--אל-עיר נחור.  כד,יא ויברך הגמלים מחוץ לעיר, אל-באר המים, לעת ערב, לעת צאת השואבות.  כד,יב ויאמר--יהוה אלוהי אדוני אברהם, הקרה-נא לפניי היום; ועשה-חסד, עם אדוני אברהם.  כד,יג הנה אנוכי ניצב, על-עין המים; ובנות אנשי העיר, יוצאות לשאוב מים.  כד,יד והיה הנערה, אשר אומר אליה הטי-נא כדך ואשתה, ואמרה שתה, וגם-גמליך אשקה--אותה הוכחת, לעבדך ליצחק, ובה אדע, כי-עשית חסד עם-אדוני.  כד,טו ויהי-הוא, טרם כילה לדבר, והנה רבקה יוצאת אשר יולדה לבתואל בן-מלכה, אשת נחור אחי אברהם; וכדה, על-שכמה.  כד,טז והנערה, טובת מראה מאוד--בתולה, ואיש לא ידעה; ותרד העינה, ותמלא כדה ותעל.  כד,יז וירץ העבד, לקראתה; ויאמר, הגמיאיני נא מעט-מים מכדך.  כד,יח ותאמר, שתה אדוני; ותמהר, ותורד כדה על-ידה--ותשקהו.  כד,יט ותכל, להשקותו; ותאמר, גם לגמליך אשאב, עד אם-כילו, לשתות.  כד,כ ותמהר, ותער כדה אל-השוקת, ותרץ עוד אל-הבאר, לשאוב; ותשאב, לכל-גמליו.  כד,כא והאיש משתאה, לה; מחריש--לדעת ההצליח יהוה דרכו, אם-לא.  כד,כב ויהי, כאשר כילו הגמלים לשתות, וייקח האיש נזם זהב, בקע משקלו--ושני צמידים על-ידיה, עשרה זהב משקלם.  כד,כג ויאמר בת-מי את, הגידי נא לי; היש בית-אביך מקום לנו, ללין.  כד,כד ותאמר אליו, בת-בתואל אנוכי--בן-מלכה, אשר ילדה לנחור.  כד,כה ותאמר אליו, גם-תבן גם-מספוא רב עימנו--גם-מקום, ללון.  כד,כו וייקוד האיש, וישתחו ליהוה.  כד,כז ויאמר, ברוך יהוה אלוהי אדוני אברהם, אשר לא-עזב חסדו ואמיתו, מעם אדוני; אנוכי, בדרך נחני יהוה, בית, אחי אדוני.  כד,כח ותרץ, הנערה, ותגד, לבית אימה--כדברים, האלה.  כד,כט ולרבקה אח, ושמו לבן; וירץ לבן אל-האיש החוצה, אל-העין.  כד,ל ויהי כראות את-הנזם, ואת-הצמידים על-ידי אחותו, וכשומעו את-דברי רבקה אחותו לאמור, כה-דיבר אליי האיש; ויבוא, אל-האיש, והנה עומד על-הגמלים, על-העין.  כד,לא ויאמר, בוא ברוך יהוה; למה תעמוד, בחוץ, ואנוכי פיניתי הבית, ומקום לגמלים.  כד,לב ויבוא האיש הביתה, ויפתח הגמלים; וייתן תבן ומספוא, לגמלים, ומים לרחוץ רגליו, ורגלי האנשים אשר איתו.  כד,לג ויושם לפניו, לאכול, ויאמר לא אוכל, עד אם-דיברתי דבריי; ויאמר, דבר.  כד,לד ויאמר:  עבד אברהם, אנוכי.  כד,לה ויהוה בירך את-אדוני, מאוד--ויגדל; וייתן-לו צאן ובקר, וכסף וזהב, ועבדים ושפחות, וגמלים וחמורים.  כד,לו ותלד שרה אשת אדוני בן, לאדוני, אחרי, זקנתה; וייתן-לו, את-כל-אשר-לו.  כד,לז וישביעני אדוני, לאמור:  לא-תיקח אישה, לבני, מבנות הכנעני, אשר אנוכי יושב בארצו.  כד,לח אם-לא אל-בית-אבי תלך, ואל-משפחתי; ולקחת אישה, לבני.  כד,לט ואומר, אל-אדוני:  אוליי לא-תלך האישה, אחריי.  כד,מ ויאמר, אליי:  יהוה אשר-התהלכתי לפניו, ישלח מלאכו איתך והצליח דרכך, ולקחת אישה לבני, ממשפחתי ומבית אבי.  כד,מא אז תינקה מאלתי, כי תבוא אל-משפחתי; ואם-לא ייתנו לך, והיית נקי מאלתי.  כד,מב ואבוא היום, אל-העין; ואומר, יהוה אלוהי אדוני אברהם, אם-ישך-נא מצליח דרכי, אשר אנוכי הולך עליה.  כד,מג הנה אנוכי ניצב, על-עין המים; והיה העלמה, היוצאת לשאוב, ואמרתי אליה, השקיני-נא מעט-מים מכדך.  כד,מד ואמרה אליי גם-אתה שתה, וגם לגמליך אשאב--היא האישה, אשר-הוכיח יהוה לבן-אדוני.  כד,מה אני טרם אכלה לדבר אל-ליבי, והנה רבקה יוצאת וכדה על-שכמה, ותרד העינה, ותשאב; ואומר אליה, השקיני נא.  כד,מו ותמהר, ותורד כדה מעליה, ותאמר שתה, וגם-גמליך אשקה; ואשת, וגם הגמלים השקתה.  כד,מז ואשאל אותה, ואומר בת-מי את, ותאמר בת-בתואל בן-נחור, אשר ילדה-לו מלכה; ואשים הנזם על-אפה, והצמידים על-ידיה.  כד,מח ואקוד ואשתחווה, ליהוה; ואברך, את-יהוה אלוהי אדוני אברהם, אשר הנחני בדרך אמת, לקחת את-בת-אחי אדוני לבנו.  כד,מט ועתה אם-ישכם עושים חסד ואמת, את-אדוני--הגידו לי; ואם-לא--הגידו לי, ואפנה על-ימין או על-שמאל.  כד,נ ויען לבן ובתואל ויאמרו, מיהוה יצא הדבר; לא נוכל דבר אליך, רע או-טוב.  כד,נא הנה-רבקה לפניך, קח ולך; ותהי אישה לבן-אדוניך, כאשר דיבר יהוה.  כד,נב ויהי, כאשר שמע עבד אברהם את-דבריהם; וישתחו ארצה, ליהוה.  כד,נג ויוצא העבד כלי-כסף וכלי זהב, ובגדים, וייתן, לרבקה; ומגדנות--נתן לאחיה, ולאימה.  כד,נד ויאכלו וישתו, הוא והאנשים אשר-עימו--וילינו; ויקומו בבוקר, ויאמר שלחוני לאדוני.  כד,נה ויאמר אחיה ואימה, תשב הנערה איתנו ימים או עשור; אחר, תלך.  כד,נו ויאמר אליהם אל-תאחרו אותי, ויהוה הצליח דרכי; שלחוני, ואלכה לאדוני.  כד,נז ויאמרו, נקרא לנערה, ונשאלה, את-פיה.  כד,נח ויקראו לרבקה ויאמרו אליה, התלכי עם-האיש הזה; ותאמר, אלך.  כד,נט וישלחו את-רבקה אחותם, ואת-מינקתה, ואת-עבד אברהם, ואת-אנשיו.  כד,ס ויברכו את-רבקה, ויאמרו לה--אחותנו, את היי לאלפי רבבה; ויירש זרעך, את שער שונאיו.  כד,סא ותקם רבקה ונערותיה, ותרכבנה על-הגמלים, ותלכנה, אחרי האיש; וייקח העבד את-רבקה, וילך.  כד,סב ויצחק בא מבוא, באר לחי רואי; והוא יושב, בארץ הנגב.  כד,סג וייצא יצחק לשוח בשדה, לפנות ערב; ויישא עיניו וירא, והנה גמלים באים.  כד,סד ותישא רבקה את-עיניה, ותרא את-יצחק; ותיפול, מעל הגמל.  כד,סה ותאמר אל-העבד, מי-האיש הלזה ההולך בשדה לקראתנו, ויאמר העבד, הוא אדוני; ותיקח הצעיף, ותתכס.  כד,סו ויספר העבד, ליצחק, את כל-הדברים, אשר עשה.  כד,סז ויביאהא יצחק, האוהלה שרה אימו, וייקח את-רבקה ותהי-לו לאישה, ויאהבהא; ויינחם יצחק, אחרי אימו.  {פ}

כה,א ויוסף אברהם וייקח אישה, ושמה קטורה.  כה,ב ותלד לו, את-זמרן ואת-יוקשן, ואת-מדן, ואת-מדיין--ואת-ישבק, ואת-שוח.  כה,ג ויוקשן ילד, את-שבא ואת-דדן; ובני דדן, היו אשורים ולטושים ולאומים.  כה,ד ובני מדיין, עיפה ועפר וחנוך, ואבידע, ואלדעה; כל-אלה, בני קטורה.  כה,ה וייתן אברהם את-כל-אשר-לו, ליצחק.  כה,ו ולבני הפילגשים אשר לאברהם, נתן אברהם מתנות; וישלחם מעל יצחק בנו, בעודנו חי, קדמה, אל-ארץ קדם.  כה,ז ואלה, ימי שני-חיי אברהם--אשר-חי:  מאת שנה ושבעים שנה, וחמש שנים.  כה,ח ויגווע וימת אברהם בשיבה טובה, זקן ושבע; וייאסף, אל-עמיו.  כה,ט ויקברו אותו יצחק וישמעאל, בניו, אל-מערת, המכפלה:  אל-שדה עפרון בן-צוחר, החיתי, אשר, על-פני ממרא.  כה,י השדה אשר-קנה אברהם, מאת בני-חת--שמה קובר אברהם, ושרה אשתו.  כה,יא ויהי, אחרי מות אברהם, ויברך אלוהים, את-יצחק בנו; ויישב יצחק, עם-באר לחי רואי.  {פ}

כה,יב ואלה תולדות ישמעאל, בן-אברהם:  אשר ילדה הגר המצרית, שפחת שרה--לאברהם.  כה,יג ואלה, שמות בני ישמעאל, בשמותם, לתולדותם:  בכור ישמעאל נביות, וקדר ואדבאל ומבשם.  כה,יד ומשמע ודומה, ומשא.  כה,טו חדד ותימא, יטור נפיש וקדמה.  כה,טז אלה הם בני ישמעאל, ואלה שמותם, בחצריהם, ובטירותם--שנים-עשר נשיאים, לאומותם.  כה,יז ואלה, שני חיי ישמעאל--מאת שנה ושלושים שנה, ושבע שנים; ויגווע וימת, וייאסף אל-עמיו.  כה,יח וישכנו מחווילה עד-שור, אשר על-פני מצריים, בואכה, אשורה; על-פני כל-אחיו, נפל.  {פ}

כה,יט ואלה תולדות יצחק, בן-אברהם:  אברהם, הוליד את-יצחק.  כה,כ ויהי יצחק, בן-ארבעים שנה, בקחתו את-רבקה בת-בתואל הארמי, מפדן ארם--אחות לבן הארמי, לו לאישה.  כה,כא ויעתר יצחק ליהוה לנוכח אשתו, כי עקרה היא; וייעתר לו יהוה, ותהר רבקה אשתו.  כה,כב ויתרוצצו הבנים, בקרבה, ותאמר אם-כן, למה זה אנוכי; ותלך, לדרוש את-יהוה.  כה,כג ויאמר יהוה לה, שני גויים בבטנך, ושני לאומים, ממעייך ייפרדו; ולאום מלאום יאמץ, ורב יעבוד צעיר.  כה,כד וימלאו ימיה, ללדת; והנה תומים, בבטנה.  כה,כה וייצא הראשון אדמוני, כולו כאדרת שיער; ויקראו שמו, עשיו.  כה,כו ואחרי-כן יצא אחיו, וידו אוחזת בעקב עשיו, ויקרא שמו, יעקוב; ויצחק בן-שישים שנה, בלדת אותם.  כה,כז ויגדלו, הנערים, ויהי עשיו איש יודע ציד, איש שדה; ויעקוב איש תם, יושב אוהלים.  כה,כח ויאהב יצחק את-עשיו, כי-ציד בפיו; ורבקה, אוהבת את-יעקוב.  כה,כט ויזד יעקוב, נזיד; ויבוא עשיו מן-השדה, והוא עייף.  כה,ל ויאמר עשיו אל-יעקוב, הלעיטני נא מן-האדום האדום הזה--כי עייף, אנוכי; על-כן קרא-שמו, אדום.  כה,לא ויאמר, יעקוב:  מכרה כיום את-בכורתך, לי.  כה,לב ויאמר עשיו, הנה אנוכי הולך למות; ולמה-זה לי, בכורה.  כה,לג ויאמר יעקוב, הישבעה לי כיום, ויישבע, לו; וימכור את-בכורתו, ליעקוב.  כה,לד ויעקוב נתן לעשיו, לחם ונזיד עדשים, ויאכל וישת, ויקם וילך; וייבז עשיו, את-הבכורה.  {פ}

כו,א ויהי רעב, בארץ, מלבד הרעב הראשון, אשר היה בימי אברהם; וילך יצחק אל-אבימלך מלך-פלשתים, גררה.  כו,ב ויירא אליו יהוה, ויאמר אל-תרד מצריימה:  שכון בארץ, אשר אומר אליך.  כו,ג גור בארץ הזאת, ואהיה עימך ואברכך:  כי-לך ולזרעך, אתן את-כל-הארצות האל, והקימותי את-השבועה, אשר נשבעתי לאברהם אביך.  כו,ד והרביתי את-זרעך, ככוכבי השמיים, ונתתי לזרעך, את כל-הארצות האל; והתברכו בזרעך, כול גויי הארץ.  כו,ה עקב, אשר-שמע אברהם בקולי; וישמור, משמרתי, מצוותיי, חוקותיי ותורותיי.  כו,ו ויישב יצחק, בגרר.  כו,ז וישאלו אנשי המקום, לאשתו, ויאמר, אחותי היא:  כי ירא, לאמור אשתי, פן-יהרגוני אנשי המקום על-רבקה, כי-טובת מראה היא.  כו,ח ויהי, כי ארכו-לו שם הימים, וישקף אבימלך מלך פלשתים, בעד החלון; וירא, והנה יצחק מצחק, את, רבקה אשתו.  כו,ט ויקרא אבימלך ליצחק, ויאמר אך הנה אשתך היא, ואיך אמרת, אחותי היא; ויאמר אליו, יצחק, כי אמרתי, פן-אמות עליה.  כו,י ויאמר אבימלך, מה-זאת עשית לנו; כמעט שכב אחד העם, את-אשתך, והבאת עלינו, אשם.  כו,יא ויצו אבימלך, את-כל-העם לאמור:  הנוגע באיש הזה, ובאשתו--מות יומת.  כו,יב ויזרע יצחק בארץ ההיא, וימצא בשנה ההיא מאה שערים; ויברכהו, יהוה.  כו,יג ויגדל, האיש; וילך הלוך וגדל, עד כי-גדל מאוד.  כו,יד ויהי-לו מקנה-צאן ומקנה בקר, ועבודה רבה; ויקנאו אותו, פלשתים.  כו,טו וכל-הבארות, אשר חפרו עבדי אביו, בימי, אברהם אביו--סיתמום פלשתים, וימלאום עפר.  כו,טז ויאמר אבימלך, אל-יצחק:  לך, מעימנו, כי-עצמת ממנו, מאוד.  כו,יז וילך משם, יצחק; וייחן בנחל-גרר, ויישב שם.  כו,יח וישב יצחק ויחפור את-בארות המים, אשר חפרו בימי אברהם אביו, ויסתמום פלשתים, אחרי מות אברהם; ויקרא להן, שמות, כשמות, אשר-קרא להן אביו.  כו,יט ויחפרו עבדי-יצחק, בנחל; וימצאו-שם--באר, מים חיים.  כו,כ ויריבו רועי גרר, עם-רועי יצחק לאמור--לנו המים; ויקרא שם-הבאר עשק, כי התעשקו עימו.  כו,כא ויחפרו באר אחרת, ויריבו גם-עליה; ויקרא שמה, שטנה.  כו,כב ויעתק משם, ויחפור באר אחרת, ולא רבו, עליה; ויקרא שמה, רחובות, ויאמר כי-עתה הרחיב יהוה לנו, ופרינו בארץ.  כו,כג ויעל משם, באר שבע.  כו,כד ויירא אליו יהוה, בלילה ההוא, ויאמר, אנוכי אלוהי אברהם אביך; אל-תירא, כי-איתך אנוכי, ובירכתיך והרביתי את-זרעך, בעבור אברהם עבדי.  כו,כה וייבן שם מזבח, ויקרא בשם יהוה, ויט-שם, אוהלו; ויכרו-שם עבדי-יצחק, באר.  כו,כו ואבימלך, הלך אליו מגרר; ואחוזת, מריעיהו, ופיכול, שר-צבאו.  כו,כז ויאמר אליהם יצחק, מדוע באתם אליי; ואתם שנאתם אותי, ותשלחוני מאיתכם.  כו,כח ויאמרו, ראה ראינו כי-היה יהוה עימך, ונאמר תהי נא אלה בינותינו, בינינו ובינך; ונכרתה ברית, עימך.  כו,כט אם-תעשה עימנו רעה, כאשר לא נגענוך, וכאשר עשינו עימך רק-טוב, ונשלחך בשלום; אתה עתה, ברוך יהוה.  כו,ל ויעש להם משתה, ויאכלו וישתו.  כו,לא וישכימו בבוקר, ויישבעו איש לאחיו; וישלחם יצחק, וילכו מאיתו בשלום.  כו,לב ויהי ביום ההוא, ויבואו עבדי יצחק, ויגידו לו, על-אודות הבאר אשר חפרו; ויאמרו לו, מצאנו מים.  כו,לג ויקרא אותה, שבעה; על-כן שם-העיר באר שבע, עד היום הזה.  {ס}

כו,לד ויהי עשיו, בן-ארבעים שנה, וייקח אישה את-יהודית, בת-בארי החיתי--ואת-בשמת, בת-אילון החיתי.  כו,לה ותהיינה, מורת רוח, ליצחק, ולרבקה.  {ס}

כז,א ויהי כי-זקן יצחק, ותכהינה עיניו מראות; ויקרא את-עשיו בנו הגדול, ויאמר אליו בני, ויאמר אליו, הנני.  כז,ב ויאמר, הנה-נא זקנתי; לא ידעתי, יום מותי.  כז,ג ועתה שא-נא כליך, תלייך וקשתך; וצא, השדה, וצודה לי, ציד.  כז,ד ועשה-לי מטעמים כאשר אהבתי, והביאה לי--ואוכלה:  בעבור תברכך נפשי, בטרם אמות.  כז,ה ורבקה שומעת--בדבר יצחק, אל-עשיו בנו; וילך עשיו השדה, לצוד ציד להביא.  כז,ו ורבקה, אמרה, אל-יעקוב בנה, לאמור:  הנה שמעתי את-אביך, מדבר אל-עשיו אחיך לאמור.  כז,ז הביאה לי ציד ועשה-לי מטעמים, ואוכלה; ואברכך לפני יהוה, לפני מותי.  כז,ח ועתה בני, שמע בקולי--לאשר אני, מצווה אותך.  כז,ט לך-נא, אל-הצאן, וקח-לי משם שני גדיי עיזים, טובים; ואעשה אותם מטעמים לאביך, כאשר אהב.  כז,י והבאת לאביך, ואכל, בעבור אשר יברכך, לפני מותו.  כז,יא ויאמר יעקוב, אל-רבקה אימו:  הן עשיו אחי איש שעיר, ואנוכי איש חלק.  כז,יב אוליי ימושני אבי, והייתי בעיניו כמתעתע; והבאתי עליי קללה, ולא ברכה.  כז,יג ותאמר לו אימו, עליי קללתך בני; אך שמע בקולי, ולך קח-לי.  כז,יד וילך, וייקח, ויבא, לאימו; ותעש אימו מטעמים, כאשר אהב אביו.  כז,טו ותיקח רבקה את-בגדי עשיו בנה הגדול, החמודות, אשר איתה, בבית; ותלבש את-יעקוב, בנה הקטן.  כז,טז ואת, עורות גדיי העיזים, הלבישה, על-ידיו--ועל, חלקת צוואריו.  כז,יז ותיתן את-המטעמים ואת-הלחם, אשר עשתה, ביד, יעקוב בנה.  כז,יח ויבוא אל-אביו, ויאמר אבי; ויאמר הנני, מי אתה בני.  כז,יט ויאמר יעקוב אל-אביו, אנוכי עשיו בכורך--עשיתי, כאשר דיברת אליי; קום-נא שבה, ואוכלה מצידי--בעבור, תברכני נפשך.  כז,כ ויאמר יצחק אל-בנו, מה-זה מיהרת למצוא בני; ויאמר, כי הקרה יהוה אלוהיך לפניי.  כז,כא ויאמר יצחק אל-יעקוב, גשה-נא ואמושך בני:  האתה זה בני עשיו, אם-לא.  כז,כב וייגש יעקוב אל-יצחק אביו, וימושהו; ויאמר, הקול קול יעקוב, והידיים, ידי עשיו.  כז,כג ולא הכירו--כי-היו ידיו כידי עשיו אחיו, שעירות; ויברכהו.  כז,כד ויאמר, אתה זה בני עשיו; ויאמר, אני.  כז,כה ויאמר, הגישה לי ואוכלה מציד בני--למען תברכך, נפשי; ויגש-לו, ויאכל, ויבא לו יין, וישת.  כז,כו ויאמר אליו, יצחק אביו:  גשה-נא ושקה-לי, בני.  כז,כז וייגש, ויישק-לו, וירח את-ריח בגדיו, ויברכהו; ויאמר, ראה ריח בני, כריח שדה, אשר בירכו יהוה.  כז,כח וייתן-לך, האלוהים, מטל השמיים, ומשמני הארץ--ורוב דגן, ותירוש.  כז,כט יעבדוך עמים, וישתחוו לך לאומים--הוה גביר לאחיך, וישתחוו לך בני אימך; אורריך ארור, ומברכיך ברוך.  כז,ל ויהי, כאשר כילה יצחק לברך את-יעקוב, ויהי אך יצוא יצא יעקוב, מאת פני יצחק אביו; ועשיו אחיו, בא מצידו.  כז,לא ויעש גם-הוא מטעמים, ויבא לאביו; ויאמר לאביו, יקום אבי ויאכל מציד בנו--בעבור, תברכני נפשך.  כז,לב ויאמר לו יצחק אביו, מי-אתה; ויאמר, אני בנך בכורך עשיו.  כז,לג ויחרד יצחק חרדה, גדולה עד-מאוד, ויאמר מי-איפוא הוא הצד-ציד ויבא לי ואוכל מכול בטרם תבוא, ואברכהו; גם-ברוך, יהיה.  כז,לד כשמוע עשיו, את-דברי אביו, ויצעק צעקה, גדולה ומרה עד-מאוד; ויאמר לאביו, ברכני גם-אני אבי.  כז,לה ויאמר, בא אחיך במרמה; וייקח, ברכתך.  כז,לו ויאמר הכי קרא שמו יעקוב, ויעקבני זה פעמיים--את-בכורתי לקח, והנה עתה לקח ברכתי; ויאמר, הלוא-אצלת לי ברכה.  כז,לז ויען יצחק ויאמר לעשיו, הן גביר שמתיו לך ואת-כל-אחיו נתתי לו לעבדים, ודגן ותירוש, סמכתיו; ולך איפוא, מה אעשה בני.  כז,לח ויאמר עשיו אל-אביו, הברכה אחת היא-לך אבי--ברכני גם-אני, אבי; ויישא עשיו קולו, ויבך.  כז,לט ויען יצחק אביו, ויאמר אליו:  הנה משמני הארץ, יהיה מושבך, ומטל השמיים, מעל.  כז,מ ועל-חרבך תחיה, ואת-אחיך תעבוד; והיה כאשר תריד, ופרקת עולו מעל צווארך.  כז,מא וישטום עשיו, את-יעקוב, על-הברכה, אשר בירכו אביו; ויאמר עשיו בליבו, יקרבו ימי אבל אבי, ואהרגה, את-יעקוב אחי.  כז,מב ויוגד לרבקה, את-דברי עשיו בנה הגדול; ותשלח ותקרא ליעקוב, בנה הקטן, ותאמר אליו, הנה עשיו אחיך מתנחם לך להורגך.  כז,מג ועתה בני, שמע בקולי; וקום ברח-לך אל-לבן אחי, חרנה.  כז,מד וישבת עימו, ימים אחדים--עד אשר-תשוב, חמת אחיך.  כז,מה עד-שוב אף-אחיך ממך, ושכח את אשר-עשית לו, ושלחתי, ולקחתיך משם; למה אשכל גם-שניכם, יום אחד.  כז,מו ותאמר רבקה, אל-יצחק, קצתי בחיי, מפני בנות חת; אם-לוקח יעקוב אישה מבנות-חת כאלה, מבנות הארץ--למה לי, חיים.  כח,א ויקרא יצחק אל-יעקוב, ויברך אותו; ויצווהו ויאמר לו, לא-תיקח אישה מבנות כנען.  כח,ב קום לך פדנה ארם, ביתה בתואל אבי אימך; וקח-לך משם אישה, מבנות לבן אחי אימך.  כח,ג ואל שדיי יברך אותך, ויפרך וירבך; והיית, לקהל עמים.  כח,ד וייתן-לך את-ברכת אברהם, לך ולזרעך איתך--לרשתך את-ארץ מגוריך, אשר-נתן אלוהים לאברהם.  כח,ה וישלח יצחק את-יעקוב, וילך פדנה ארם--אל-לבן בן-בתואל, הארמי, אחי רבקה, אם יעקוב ועשיו.  כח,ו וירא עשיו, כי-בירך יצחק את-יעקוב, ושילח אותו פדנה ארם, לקחת-לו משם אישה:  בברכו אותו--ויצו עליו לאמור, לא-תיקח אישה מבנות כנען.  כח,ז וישמע יעקוב, אל-אביו ואל-אימו; וילך, פדנה ארם.  כח,ח וירא עשיו, כי רעות בנות כנען, בעיני, יצחק אביו.  כח,ט וילך עשיו, אל-ישמעאל; וייקח את-מחלת בת-ישמעאל בן-אברהם אחות נביות, על-נשיו--לו לאישה.  {ס}

כח,י וייצא יעקוב, מבאר שבע; וילך, חרנה.  כח,יא ויפגע במקום וילן שם, כי-בא השמש, וייקח מאבני המקום, וישם מראשותיו; וישכב, במקום ההוא.  כח,יב ויחלום, והנה סולם מוצב ארצה, וראשו, מגיע השמיימה; והנה מלאכי אלוהים, עולים ויורדים בו.  כח,יג והנה יהוה ניצב עליו, ויאמר, אני יהוה אלוהי אברהם אביך, ואלוהי יצחק; הארץ, אשר אתה שוכב עליה--לך אתננה, ולזרעך.  כח,יד והיה זרעך כעפר הארץ, ופרצת ימה וקדמה וצפונה ונגבה; ונברכו בך כל-משפחות האדמה, ובזרעך.  כח,טו והנה אנוכי עימך, ושמרתיך בכול אשר-תלך, והשיבותיך, אל-האדמה הזאת:  כי, לא אעזובך, עד אשר אם-עשיתי, את אשר-דיברתי לך.  כח,טז וייקץ יעקוב, משנתו, ויאמר, אכן יש יהוה במקום הזה; ואנוכי, לא ידעתי.  כח,יז ויירא, ויאמר, מה-נורא, המקום הזה:  אין זה, כי אם-בית אלוהים, וזה, שער השמיים.  כח,יח וישכם יעקוב בבוקר, וייקח את-האבן אשר-שם מראשותיו, וישם אותה, מצבה; וייצוק שמן, על-ראשה.  כח,יט ויקרא את-שם-המקום ההוא, בית-אל; ואולם לוז שם-העיר, לראשונה.  כח,כ ויידר יעקוב, נדר לאמור:  אם-יהיה אלוהים עימדי, ושמרני בדרך הזה אשר אנוכי הולך, ונתן-לי לחם לאכול, ובגד ללבוש.  כח,כא ושבתי בשלום, אל-בית אבי; והיה יהוה לי, לאלוהים.  כח,כב והאבן הזאת, אשר-שמתי מצבה--יהיה, בית אלוהים; וכול אשר תיתן-לי, עשר אעשרנו לך.  כט,א ויישא יעקוב, רגליו; וילך, ארצה בני-קדם.  כט,ב וירא והנה באר בשדה, והנה-שם שלושה עדרי-צאן רובצים עליה--כי מן-הבאר ההיא, ישקו העדרים; והאבן גדולה, על-פי הבאר.  כט,ג ונאספו-שמה כל-העדרים, וגללו את-האבן מעל פי הבאר, והשקו, את-הצאן; והשיבו את-האבן על-פי הבאר, למקומה.  כט,ד ויאמר להם יעקוב, אחיי מאיין אתם; ויאמרו, מחרן אנחנו.  כט,ה ויאמר להם, הידעתם את-לבן בן-נחור; ויאמרו, ידענו.  כט,ו ויאמר להם, השלום לו; ויאמרו שלום--והנה רחל בתו, באה עם-הצאן.  כט,ז ויאמר, הן עוד היום גדול--לא-עת, היאסף המקנה; השקו הצאן, ולכו רעו.  כט,ח ויאמרו, לא נוכל, עד אשר ייאספו כל-העדרים, וגללו את-האבן מעל פי הבאר; והשקינו, הצאן.  כט,ט עודנו, מדבר עימם; ורחל באה, עם-הצאן אשר לאביה--כי רועה, היא.  כט,י ויהי כאשר ראה יעקוב את-רחל, בת-לבן אחי אימו, ואת-צאן לבן, אחי אימו; וייגש יעקוב, ויגל את-האבן מעל פי הבאר, וישק, את-צאן לבן אחי אימו.  כט,יא ויישק יעקוב, לרחל; ויישא את-קולו, ויבך.  כט,יב ויגד יעקוב לרחל, כי אחי אביה הוא, וכי בן-רבקה, הוא; ותרץ, ותגד לאביה.  כט,יג ויהי כשמוע לבן את-שמע יעקוב בן-אחותו, וירץ לקראתו ויחבק-לו וינשק-לו, ויביאהו, אל-ביתו; ויספר ללבן, את כל-הדברים האלה.  כט,יד ויאמר לו לבן, אך עצמי ובשרי אתה; ויישב עימו, חודש ימים.  כט,טו ויאמר לבן, ליעקוב, הכי-אחי אתה, ועבדתני חינם; הגידה לי, מה-משכורתך.  כט,טז וללבן, שתי בנות:  שם הגדולה לאה, ושם הקטנה רחל.  כט,יז ועיני לאה, רכות; ורחל, הייתה, יפת-תואר, ויפת מראה.  כט,יח ויאהב יעקוב, את-רחל; ויאמר, אעבודך שבע שנים, ברחל בתך, הקטנה.  כט,יט ויאמר לבן, טוב תיתי אותה לך, מתיתי אותה, לאיש אחר; שבה, עימדי.  כט,כ ויעבוד יעקוב ברחל, שבע שנים; ויהיו בעיניו כימים אחדים, באהבתו אותה.  כט,כא ויאמר יעקוב אל-לבן הבה את-אשתי, כי מלאו ימיי; ואבואה, אליה.  כט,כב ויאסוף לבן את-כל-אנשי המקום, ויעש משתה.  כט,כג ויהי בערב--וייקח את-לאה בתו, ויבא אותה אליו; ויבוא, אליה.  כט,כד וייתן לבן לה, את-זלפה שפחתו--ללאה בתו, שפחה.  כט,כה ויהי בבוקר, והנה-היא לאה; ויאמר אל-לבן, מה-זאת עשית לי--הלוא ברחל עבדתי עימך, ולמה רימיתני.  כט,כו ויאמר לבן, לא-ייעשה כן במקומנו--לתת הצעירה, לפני הבכירה.  כט,כז מלא, שבוע זאת; וניתנה לך גם-את-זאת, בעבודה אשר תעבוד עימדי, עוד, שבע-שנים אחרות.  כט,כח ויעש יעקוב כן, וימלא שבוע זאת; וייתן-לו את-רחל בתו, לו לאישה.  כט,כט וייתן לבן לרחל בתו, את-בלהה שפחתו--לה, לשפחה.  כט,ל ויבוא גם אל-רחל, ויאהב גם-את-רחל מלאה; ויעבוד עימו, עוד שבע-שנים אחרות.  כט,לא וירא יהוה כי-שנואה לאה, ויפתח את-רחמה; ורחל, עקרה.  כט,לב ותהר לאה ותלד בן, ותקרא שמו ראובן:  כי אמרה, כי-ראה יהוה בעוניי--כי עתה, יאהבני אישי.  כט,לג ותהר עוד, ותלד בן, ותאמר כי-שמע יהוה כי-שנואה אנוכי, וייתן-לי גם-את-זה; ותקרא שמו, שמעון.  כט,לד ותהר עוד, ותלד בן, ותאמר עתה הפעם יילווה אישי אליי, כי-ילדתי לו שלושה בנים; על-כן קרא-שמו, לוי.  כט,לה ותהר עוד ותלד בן, ותאמר הפעם אודה את-יהוה--על-כן קראה שמו, יהודה; ותעמוד, מלדת.  ל,א ותרא רחל, כי לא ילדה ליעקוב, ותקנא רחל, באחותה; ותאמר אל-יעקוב הבה-לי בנים, ואם-אין מתה אנוכי.  ל,ב וייחר-אף יעקוב, ברחל; ויאמר, התחת אלוהים אנוכי, אשר-מנע ממך, פרי-בטן.  ל,ג ותאמר, הנה אמתי בלהה בוא אליה; ותלד, על-ברכיי, ואיבנה גם-אנוכי, ממנה.  ל,ד ותיתן-לו את-בלהה שפחתה, לאישה; ויבוא אליה, יעקוב.  ל,ה ותהר בלהה, ותלד ליעקוב בן.  ל,ו ותאמר רחל, דנני אלוהים, וגם שמע בקולי, וייתן-לי בן; על-כן קראה שמו, דן.  ל,ז ותהר עוד--ותלד, בלהה שפחת רחל:  בן שני, ליעקוב.  ל,ח ותאמר רחל, נפתולי אלוהים נפתלתי עם-אחותי--גם-יכולתי; ותקרא שמו, נפתלי.  ל,ט ותרא לאה, כי עמדה מלדת; ותיקח את-זלפה שפחתה, ותיתן אותה ליעקוב לאישה.  ל,י ותלד, זלפה שפחת לאה--ליעקוב בן.  ל,יא ותאמר לאה, בא גד; ותקרא את-שמו, גד.  ל,יב ותלד, זלפה שפחת לאה, בן שני, ליעקוב.  ל,יג ותאמר לאה--באושרי, כי אישרוני בנות; ותקרא את-שמו, אשר.  ל,יד וילך ראובן בימי קציר-חיטים, וימצא דודאים בשדה, ויבא אותם, אל-לאה אימו; ותאמר רחל, אל-לאה, תני-נא לי, מדודאי בנך.  ל,טו ותאמר לה, המעט קחתך את-אישי, ולקחת, גם את-דודאי בני; ותאמר רחל, לכן ישכב עימך הלילה, תחת, דודאי בנך.  ל,טז ויבוא יעקוב מן-השדה, בערב, ותצא לאה לקראתו ותאמר אליי תבוא, כי שכור שכרתיך בדודאי בני; וישכב עימה, בלילה הוא.  ל,יז וישמע אלוהים, אל-לאה; ותהר ותלד ליעקוב, בן חמישי.  ל,יח ותאמר לאה, נתן אלוהים שכרי, אשר-נתתי שפחתי, לאישי; ותקרא שמו, יששכר.  ל,יט ותהר עוד לאה, ותלד בן-שישי ליעקוב.  ל,כ ותאמר לאה, זבדני אלוהים אותי זבד טוב--הפעם יזבלני אישי, כי-ילדתי לו שישה בנים; ותקרא את-שמו, זבולון.  ל,כא ואחר, ילדה בת; ותקרא את-שמה, דינה.  ל,כב ויזכור אלוהים, את-רחל; וישמע אליה אלוהים, ויפתח את-רחמה.  ל,כג ותהר, ותלד בן; ותאמר, אסף אלוהים את-חרפתי.  ל,כד ותקרא את-שמו יוסף, לאמור:  יוסף יהוה לי, בן אחר.  ל,כה ויהי, כאשר ילדה רחל את-יוסף; ויאמר יעקוב, אל-לבן, שלחני ואלכה, אל-מקומי ולארצי.  ל,כו תנה את-נשיי ואת-ילדיי, אשר עבדתי אותך בהן--ואלכה:  כי אתה ידעת, את-עבודתי אשר עבדתיך.  ל,כז ויאמר אליו לבן, אם-נא מצאתי חן בעיניך; ניחשתי, ויברכני יהוה בגללך.  ל,כח ויאמר:  נוקבה שכרך עליי, ואתנה.  ל,כט ויאמר אליו--אתה ידעת, את אשר עבדתיך; ואת אשר-היה מקנך, איתי.  ל,ל כי מעט אשר-היה לך לפניי, ויפרוץ לרוב, ויברך יהוה אותך, לרגלי; ועתה, מתיי אעשה גם-אנוכי--לביתי.  ל,לא ויאמר, מה אתן-לך; ויאמר יעקוב, לא-תיתן-לי מאומה--אם-תעשה-לי הדבר הזה, אשובה ארעה צאנך אשמור.  ל,לב אעבור בכל-צאנך היום, הסר משם כל-שה נקוד וטלוא וכל-שה-חום בכשבים, וטלוא ונקוד, בעיזים; והיה, שכרי.  ל,לג וענתה-בי צדקתי ביום מחר, כי-תבוא על-שכרי לפניך:  כול אשר-איננו נקוד וטלוא בעיזים, וחום בכשבים--גנוב הוא, איתי.  ל,לד ויאמר לבן, הן:  לו, יהי כדברך.  ל,לה ויסר ביום ההוא את-התיישים העקודים והטלואים, ואת כל-העיזים הנקודות והטלואות, כול אשר-לבן בו, וכל-חום בכשבים; וייתן, ביד-בניו.  ל,לו וישם, דרך שלושת ימים, בינו, ובין יעקוב; ויעקוב, רועה את-צאן לבן--הנותרות.  ל,לז וייקח-לו יעקוב, מקל לבנה לח--ולוז וערמון; ויפצל בהן, פצלות לבנות--מחשוף הלבן, אשר על-המקלות.  ל,לח ויצג, את-המקלות אשר פיצל, ברהטים, בשקתות המים--אשר תבואנה הצאן לשתות לנוכח הצאן, וייחמנה בבואן לשתות.  ל,לט ויחמו הצאן, אל-המקלות; ותלדנה הצאן, עקודים נקודים וטלואים.  ל,מ והכשבים, הפריד יעקוב, וייתן פני הצאן אל-עקוד וכל-חום, בצאן לבן; וישת-לו עדרים לבדו, ולא שתם על-צאן לבן.  ל,מא והיה, בכל-יחם הצאן המקושרות, ושם יעקוב את-המקלות לעיני הצאן, ברהטים--ליחמנה, במקלות.  ל,מב ובהעטיף הצאן, לא ישים; והיה העטופים ללבן, והקשורים ליעקוב.  ל,מג ויפרוץ האיש, מאוד מאוד; ויהי-לו, צאן רבות, ושפחות ועבדים, וגמלים וחמורים.  לא,א וישמע, את-דברי בני-לבן לאמור, לקח יעקוב, את כל-אשר לאבינו; ומאשר לאבינו--עשה, את כל-הכבוד הזה.  לא,ב וירא יעקוב, את-פני לבן; והנה איננו עימו, כתמול שלשום.  לא,ג ויאמר יהוה אל-יעקוב, שוב אל-ארץ אבותיך ולמולדתך; ואהיה, עימך.  לא,ד וישלח יעקוב, ויקרא לרחל וללאה, השדה, אל-צאנו.  לא,ה ויאמר להן, רואה אנוכי את-פני אביכן, כי-איננו אליי, כתמול שלשום; ואלוהי אבי, היה עימדי.  לא,ו ואתנה, ידעתן:  כי, בכל-כוחי, עבדתי, את-אביכן.  לא,ז ואביכן התל בי, והחליף את-משכורתי עשרת מונים; ולא-נתנו אלוהים, להרע עימדי.  לא,ח אם-כה יאמר, נקודים יהיה שכרך--וילדו כל-הצאן, נקודים; ואם-כה יאמר, עקודים יהיה שכרך--וילדו כל-הצאן, עקודים.  לא,ט ויצל אלוהים את-מקנה אביכם, וייתן-לי.  לא,י ויהי, בעת יחם הצאן, ואשא עיניי וארא, בחלום; והנה העתודים העולים על-הצאן, עקודים נקודים וברודים.  לא,יא ויאמר אליי מלאך האלוהים, בחלום--יעקוב; ואומר, הנני.  לא,יב ויאמר, שא-נא עיניך וראה כל-העתודים העולים על-הצאן, עקודים נקודים, וברודים:  כי ראיתי, את כל-אשר לבן עושה לך.  לא,יג אנוכי האל, בית-אל, אשר משחת שם מצבה, אשר נדרת לי שם נדר; עתה, קום צא מן-הארץ הזאת, ושוב, אל-ארץ מולדתך.  לא,יד ותען רחל ולאה, ותאמרנה לו:  העוד לנו חלק ונחלה, בבית אבינו.  לא,טו הלוא נוכרייות נחשבנו לו, כי מכרנו; ויאכל גם-אכול, את-כספנו.  לא,טז כי כל-העושר, אשר הציל אלוהים מאבינו--לנו הוא, ולבנינו; ועתה, כול אשר אמר אלוהים אליך--עשה.  לא,יז ויקם, יעקוב; ויישא את-בניו ואת-נשיו, על-הגמלים.  לא,יח וינהג את-כל-מקנהו, ואת-כל-רכושו אשר רכש--מקנה קניינו, אשר רכש בפדן ארם:  לבוא אל-יצחק אביו, ארצה כנען.  לא,יט ולבן הלך, לגזוז את-צאנו; ותגנוב רחל, את-התרפים אשר לאביה.  לא,כ ויגנוב יעקוב, את-לב לבן הארמי--על-בלי הגיד לו, כי בורח הוא.  לא,כא ויברח הוא וכל-אשר-לו, ויקם ויעבור את-הנהר; וישם את-פניו, הר הגלעד.  לא,כב ויוגד ללבן, ביום השלישי:  כי ברח, יעקוב.  לא,כג וייקח את-אחיו, עימו, וירדוף אחריו, דרך שבעת ימים; וידבק אותו, בהר הגלעד.  לא,כד ויבוא אלוהים אל-לבן הארמי, בחלום הלילה; ויאמר לו, הישמר לך פן-תדבר עם-יעקוב--מטוב עד-רע.  לא,כה וישג לבן, את-יעקוב; ויעקוב, תקע את-אוהלו בהר, ולבן תקע את-אחיו, בהר הגלעד.  לא,כו ויאמר לבן, ליעקוב, מה עשית, ותגנוב את-לבבי; ותנהג, את-בנותיי, כשבויות, חרב.  לא,כז למה נחבאת לברוח, ותגנוב אותי; ולא-הגדת לי, ואשלחך בשמחה ובשירים בתוף ובכינור.  לא,כח ולא נטשתני, לנשק לבניי ולבנותיי; עתה, הסכלת עשה.  לא,כט יש-לאל ידי, לעשות עימכם רע; ואלוהי אביכם אמש אמר אליי לאמור, הישמר לך מדבר עם-יעקוב--מטוב עד-רע.  לא,ל ועתה הלוך הלכת, כי-נכסוף נכספת לבית אביך; למה גנבת, את-אלוהיי.  לא,לא ויען יעקוב, ויאמר ללבן:  כי יראתי--כי אמרתי, פן-תגזול את-בנותיך מעימי.  לא,לב עם אשר תמצא את-אלוהיך, לא יחיה--נגד אחינו הכר-לך מה עימדי, וקח-לך; ולא-ידע יעקוב, כי רחל גנבתם.  לא,לג ויבוא לבן באוהל יעקוב ובאוהל לאה, ובאוהל שתי האמהות--ולא מצא; וייצא מאוהל לאה, ויבוא באוהל רחל.  לא,לד ורחל לקחה את-התרפים, ותשימם בכר הגמל--ותשב עליהם; וימשש לבן את-כל-האוהל, ולא מצא.  לא,לה ותאמר אל-אביה, אל-ייחר בעיני אדוני, כי לא אוכל לקום מפניך, כי-דרך נשים לי; ויחפש, ולא מצא את-התרפים.  לא,לו וייחר ליעקוב, וירב בלבן; ויען יעקוב, ויאמר ללבן, מה-פשעי מה חטאתי, כי דלקת אחריי.  לא,לז כי-מיששת את-כל-כליי, מה-מצאת מכול כלי-ביתך--שים כה, נגד אחיי ואחיך; ויוכיחו, בין שנינו.  לא,לח זה עשרים שנה אנוכי עימך, רחליך ועיזיך לא שיכלו; ואילי צאנך, לא אכלתי.  לא,לט טריפה, לא-הבאתי אליך--אנוכי אחטנה, מידי תבקשנה; גנובתי יום, וגנובתי לילה.  לא,מ הייתי ביום אכלני חורב, וקרח בלילה; ותידד שנתי, מעיניי.  לא,מא זה-לי עשרים שנה, בביתך, עבדתיך ארבע-עשרה שנה בשתי בנותיך, ושש שנים בצאנך; ותחלף את-משכורתי, עשרת מונים.  לא,מב לולי אלוהי אבי אלוהי אברהם ופחד יצחק, היה לי--כי עתה, ריקם שילחתני; את-עוניי ואת-יגיע כפיי, ראה אלוהים--ויוכח אמש.  לא,מג ויען לבן ויאמר אל-יעקוב, הבנות בנותיי והבנים בניי והצאן צאני, וכול אשר-אתה רואה, לי-הוא; ולבנותיי מה-אעשה לאלה, היום, או לבניהן, אשר ילדו.  לא,מד ועתה, לכה נכרתה ברית--אני ואתה; והיה לעד, ביני ובינך.  לא,מה וייקח יעקוב, אבן; וירימהא, מצבה.  לא,מו ויאמר יעקוב לאחיו לקטו אבנים, ויקחו אבנים ויעשו-גל; ויאכלו שם, על-הגל.  לא,מז ויקרא-לו לבן, יגר שהדותא; ויעקוב, קרא לו גלעד.  לא,מח ויאמר לבן, הגל הזה עד ביני ובינך היום; על-כן קרא-שמו, גלעד.  לא,מט והמצפה אשר אמר, ייצף יהוה ביני ובינך:  כי ניסתר, איש מריעהו.  לא,נ אם-תענה את-בנותיי, ואם-תיקח נשים על-בנותיי--אין איש, עימנו; ראה, אלוהים עד ביני ובינך.  לא,נא ויאמר לבן, ליעקוב:  הנה הגל הזה, והנה המצבה, אשר יריתי, ביני ובינך.  לא,נב עד הגל הזה, ועדה המצבה:  אם-אני, לא-אעבור אליך את-הגל הזה, ואם-אתה לא-תעבור אליי את-הגל הזה ואת-המצבה הזאת, לרעה.  לא,נג אלוהי אברהם ואלוהי נחור, ישפטו בינינו--אלוהי, אביהם; ויישבע יעקוב, בפחד אביו יצחק.  לא,נד ויזבח יעקוב זבח בהר, ויקרא לאחיו לאכול-לחם; ויאכלו לחם, וילינו בהר.  לב,א וישכם לבן בבוקר, וינשק לבניו ולבנותיו--ויברך אתהם; וילך וישב לבן, למקומו.  לב,ב ויעקוב, הלך לדרכו; ויפגעו-בו, מלאכי אלוהים.  לב,ג ויאמר יעקוב כאשר ראם, מחנה אלוהים זה; ויקרא שם-המקום ההוא, מחניים.  {פ}

לב,ד וישלח יעקוב מלאכים לפניו, אל-עשיו אחיו, ארצה שעיר, שדה אדום.  לב,ה ויצו אותם, לאמור, כה תאמרון, לאדוני לעשיו:  כה אמר, עבדך יעקוב, עם-לבן גרתי, ואיחר עד-עתה.  לב,ו ויהי-לי שור וחמור, צאן ועבד ושפחה; ואשלחה להגיד לאדוני, למצוא-חן בעיניך.  לב,ז וישובו, המלאכים, אל-יעקוב, לאמור:  באנו אל-אחיך, אל-עשיו, וגם הולך לקראתך, וארבע-מאות איש עימו.  לב,ח ויירא יעקוב מאוד, וייצר לו; ויחץ את-העם אשר-איתו, ואת-הצאן ואת-הבקר והגמלים--לשני מחנות.  לב,ט ויאמר, אם-יבוא עשיו אל-המחנה האחת והכהו--והיה המחנה הנשאר, לפליטה.  לב,י ויאמר, יעקוב, אלוהי אבי אברהם, ואלוהי אבי יצחק:  יהוה האומר אליי, שוב לארצך ולמולדתך--ואיטיבה עימך.  לב,יא קטונתי מכול החסדים, ומכל-האמת, אשר עשית, את-עבדך:  כי במקלי, עברתי את-הירדן הזה, ועתה הייתי, לשני מחנות.  לב,יב הצילני נא מיד אחי, מיד עשיו:  כי-ירא אנוכי, אותו--פן-יבוא והכני, אם על-בנים.  לב,יג ואתה אמרת, היטב איטיב עימך; ושמתי את-זרעך כחול הים, אשר לא-ייספר מרוב.  לב,יד וילן שם, בלילה ההוא; וייקח מן-הבא בידו, מנחה--לעשיו אחיו.  לב,טו עיזים מאתיים, ותיישים עשרים, רחלים מאתיים, ואילים עשרים.  לב,טז גמלים מיניקות ובניהם, שלושים; פרות ארבעים, ופרים עשרה, אתונות עשרים, ועיירים עשרה.  לב,יז וייתן, ביד-עבדיו, עדר עדר, לבדו; ויאמר אל-עבדיו, עברו לפניי, וריוח תשימו, בין עדר ובין עדר.  לב,יח ויצו את-הראשון, לאמור:  כי יפגושך עשיו אחי, ושאלך לאמור, למי-אתה ואנה תלך, ולמי אלה לפניך.  לב,יט ואמרת, לעבדך ליעקוב--מנחה היא שלוחה, לאדוני לעשיו; והנה גם-הוא, אחרינו.  לב,כ ויצו גם את-השני, גם את-השלישי, גם את-כל-ההולכים, אחרי העדרים לאמור:  כדבר הזה תדברון אל-עשיו, במוצאכם אותו.  לב,כא ואמרתם--גם הנה עבדך יעקוב, אחרינו:  כי-אמר אכפרה פניו, במנחה ההולכת לפניי, ואחרי-כן אראה פניו, אוליי יישא פניי.  לב,כב ותעבור המנחה, על-פניו; והוא לן בלילה-ההוא, במחנה.  לב,כג ויקם בלילה הוא, וייקח את-שתי נשיו ואת-שתי שפחותיו, ואת-אחד עשר, ילדיו; ויעבור, את מעבר יבוק.  לב,כד וייקחם--ויעבירם, את-הנחל; ויעבר, את-אשר-לו.  לב,כה וייוותר יעקוב, לבדו; וייאבק איש עימו, עד עלות השחר.  לב,כו וירא, כי לא יכול לו, וייגע, בכף-ירכו; ותיקע כף-ירך יעקוב, בהיאבקו עימו.  לב,כז ויאמר שלחני, כי עלה השחר; ויאמר לא אשלחך, כי אם-בירכתני.  לב,כח ויאמר אליו, מה-שמך; ויאמר, יעקוב.  לב,כט ויאמר, לא יעקוב ייאמר עוד שמך--כי, אם-ישראל:  כי-שרית עם-אלוהים ועם-אנשים, ותוכל.  לב,ל וישאל יעקוב, ויאמר הגידה-נא שמך, ויאמר, למה זה תשאל לשמי; ויברך אותו, שם.  לב,לא ויקרא יעקוב שם המקום, פניאל:  כי-ראיתי אלוהים פנים אל-פנים, ותינצל נפשי.  לב,לב ויזרח-לו השמש, כאשר עבר את-פנואל; והוא צולע, על-ירכו.  לב,לג על-כן לא-יאכלו בני-ישראל את-גיד הנשה, אשר על-כף הירך, עד, היום הזה:  כי נגע בכף-ירך יעקוב, בגיד הנשה.  לג,א ויישא יעקוב עיניו, וירא והנה עשיו בא, ועימו, ארבע מאות איש; ויחץ את-הילדים, על-לאה ועל-רחל, ועל, שתי השפחות.  לג,ב וישם את-השפחות ואת-ילדיהן, ראשונה; ואת-לאה וילדיה אחרונים, ואת-רחל ואת-יוסף אחרונים.  לג,ג והוא, עבר לפניהם; וישתחו ארצה שבע פעמים, עד-גשתו עד-אחיו.  לג,ד וירץ עשיו לקראתו ויחבקהו, וייפול על-צוואריו ויישקהו; ויבכו.  לג,ה ויישא את-עיניו, וירא את-הנשים ואת-הילדים, ויאמר, מי-אלה לך; ויאמר--הילדים, אשר-חנן אלוהים את-עבדך.  לג,ו ותיגשנה השפחות הנה וילדיהן, ותשתחווינה.  לג,ז ותיגש גם-לאה וילדיה, וישתחוו; ואחר, ניגש יוסף ורחל--וישתחוו.  לג,ח ויאמר, מי לך כל-המחנה הזה אשר פגשתי; ויאמר, למצוא-חן בעיני אדוני.  לג,ט ויאמר עשיו, יש-לי רב; אחי, יהי לך אשר-לך.  לג,י ויאמר יעקוב, אל-נא אם-נא מצאתי חן בעיניך, ולקחת מנחתי, מידי:  כי על-כן ראיתי פניך, כראות פני אלוהים--ותרצני.  לג,יא קח-נא את-ברכתי אשר הובאת לך, כי-חנני אלוהים וכי יש-לי-כול; ויפצר-בו, וייקח.  לג,יב ויאמר, נסעה ונלכה; ואלכה, לנגדך.  לג,יג ויאמר אליו, אדוני יודע כי-הילדים רכים, והצאן והבקר, עלות עליי; ודפקום יום אחד, ומתו כל-הצאן.  לג,יד יעבור-נא אדוני, לפני עבדו; ואני אתנהלה לאיטי, לרגל המלאכה אשר-לפניי ולרגל הילדים, עד אשר-אבוא אל-אדוני, שעירה.  לג,טו ויאמר עשיו--אציגה-נא עימך, מן-העם אשר איתי; ויאמר למה זה, אמצא-חן בעיני אדוני.  לג,טז וישב ביום ההוא עשיו לדרכו, שעירה.  לג,יז ויעקוב נסע סוכותה, וייבן לו בית; ולמקנהו עשה סוכות, על-כן קרא שם-המקום סוכות.  {ס}

לג,יח ויבוא יעקוב שלם עיר שכם, אשר בארץ כנען, בבואו, מפדן ארם; וייחן, את-פני העיר.  לג,יט וייקן את-חלקת השדה, אשר נטה-שם אוהלו, מיד בני-חמור, אבי שכם--במאה, קשיטה.  לג,כ ויצב-שם, מזבח; ויקרא-לו--אל, אלוהי ישראל.  {ס}

לד,א ותצא דינה בת-לאה, אשר ילדה ליעקוב, לראות, בבנות הארץ.  לד,ב וירא אותה שכם בן-חמור, החיווי--נשיא הארץ; וייקח אותה וישכב אותה, ויענהא.  לד,ג ותדבק נפשו, בדינה בת-יעקוב; ויאהב, את-הנערה, וידבר, על-לב הנערה.  לד,ד ויאמר שכם, אל-חמור אביו לאמור:  קח-לי את-הילדה הזאת, לאישה.  לד,ה ויעקוב שמע, כי טימא את-דינה בתו, ובניו היו את-מקנהו, בשדה; והחריש יעקוב, עד-בואם.  לד,ו וייצא חמור אבי-שכם, אל-יעקוב, לדבר, איתו.  לד,ז ובני יעקוב באו מן-השדה, כשומעם, ויתעצבו האנשים, וייחר להם מאוד:  כי-נבלה עשה בישראל, לשכב את-בת-יעקוב, וכן, לא ייעשה.  לד,ח וידבר חמור, איתם לאמור:  שכם בני, חשקה נפשו בבתכם--תנו נא אותה לו, לאישה.  לד,ט והתחתנו, אותנו:  בנותיכם, תיתנו-לנו, ואת-בנותינו, תקחו לכם.  לד,י ואיתנו, תשבו; והארץ, תהיה לפניכם--שבו וסחרוה, והיאחזו בה.  לד,יא ויאמר שכם אל-אביה ואל-אחיה, אמצא-חן בעיניכם; ואשר תאמרו אליי, אתן.  לד,יב הרבו עליי מאוד, מוהר ומתן, ואתנה, כאשר תאמרו אליי; ותנו-לי את-הנערה, לאישה.  לד,יג ויענו בני-יעקוב את-שכם ואת-חמור אביו, במרמה--וידברו:  אשר טימא, את דינה אחותם.  לד,יד ויאמרו אליהם, לא נוכל לעשות הדבר הזה--לתת את-אחותנו, לאיש אשר-לו עורלה:  כי-חרפה היא, לנו.  לד,טו אך-בזאת, ניאות לכם:  אם תהיו כמונו, להימול לכם כל-זכר.  לד,טז ונתנו את-בנותינו לכם, ואת-בנותיכם ניקח-לנו; וישבנו איתכם, והיינו לעם אחד.  לד,יז ואם-לא תשמעו אלינו, להימול--ולקחנו את-בתנו, והלכנו.  לד,יח וייטבו דבריהם, בעיני חמור, ובעיני, שכם בן-חמור.  לד,יט ולא-איחר הנער לעשות הדבר, כי חפץ בבת-יעקוב; והוא נכבד, מכול בית אביו.  לד,כ ויבוא חמור ושכם בנו, אל-שער עירם; וידברו אל-אנשי עירם, לאמור.  לד,כא האנשים האלה שלמים הם איתנו, ויישבו בארץ ויסחרו אותה, והארץ הנה רחבת-ידיים, לפניהם; את-בנותם ניקח-לנו לנשים, ואת-בנותינו ניתן להם.  לד,כב אך-בזאת ייאותו לנו האנשים, לשבת איתנו--להיות, לעם אחד:  בהימול לנו כל-זכר, כאשר הם נימולים.  לד,כג מקנהם וקניינם וכל-בהמתם, הלוא לנו הם; אך ניאותה להם, ויישבו איתנו.  לד,כד וישמעו אל-חמור ואל-שכם בנו, כל-יוצאי שער עירו; ויימולו, כל-זכר--כל-יוצאי, שער עירו.  לד,כה ויהי ביום השלישי בהיותם כואבים, ויקחו שני-בני-יעקוב שמעון ולוי אחי דינה איש חרבו, ויבואו על-העיר, בטח; ויהרגו, כל-זכר.  לד,כו ואת-חמור ואת-שכם בנו, הרגו לפי-חרב; ויקחו את-דינה מבית שכם, וייצאו.  לד,כז בני יעקוב, באו על-החללים, ויבוזו, העיר--אשר טימאו, אחותם.  לד,כח את-צאנם ואת-בקרם, ואת-חמוריהם, ואת אשר-בעיר ואת-אשר בשדה, לקחו.  לד,כט ואת-כל-חילם ואת-כל-טפם ואת-נשיהם, שבו ויבוזו; ואת, כל-אשר בבית.  לד,ל ויאמר יעקוב אל-שמעון ואל-לוי, עכרתם אותי, להבאישני ביושב הארץ, בכנעני ובפריזי; ואני, מתי מספר, ונאספו עליי והכוני, ונשמדתי אני וביתי.  לד,לא ויאמרו:  הכזונה, יעשה את-אחותנו.  {פ}

לה,א ויאמר אלוהים אל-יעקוב, קום עלה בית-אל ושב-שם; ועשה-שם מזבח--לאל הנראה אליך, בבורחך מפני עשיו אחיך.  לה,ב ויאמר יעקוב אל-ביתו, ואל כל-אשר עימו:  הסירו את-אלוהי הנכר, אשר בתוככם, והיטהרו, והחליפו שמלותיכם.  לה,ג ונקומה ונעלה, בית-אל; ואעשה-שם מזבח, לאל העונה אותי ביום צרתי, ויהי עימדי, בדרך אשר הלכתי.  לה,ד וייתנו אל-יעקוב, את כל-אלוהי הנכר אשר בידם, ואת-הנזמים, אשר באוזניהם; ויטמון אותם יעקוב, תחת האלה אשר עם-שכם.  לה,ה וייסעו; ויהי חיתת אלוהים, על-הערים אשר סביבותיהם, ולא רדפו, אחרי בני יעקוב.  לה,ו ויבוא יעקוב לוזה, אשר בארץ כנען--היא, בית-אל:  הוא, וכל-העם אשר-עימו.  לה,ז וייבן שם, מזבח, ויקרא למקום, אל בית-אל:  כי שם, נגלו אליו האלוהים, בבורחו, מפני אחיו.  לה,ח ותמת דבורה מינקת רבקה, ותיקבר מתחת לבית-אל תחת האלון; ויקרא שמו, אלון בכות.  {פ}

לה,ט ויירא אלוהים אל-יעקוב עוד, בבואו מפדן ארם; ויברך, אותו.  לה,י ויאמר-לו אלוהים, שמך יעקוב:  לא-ייקרא שמך עוד יעקוב, כי אם-ישראל יהיה שמך, ויקרא את-שמו, ישראל.  לה,יא ויאמר לו אלוהים אני אל שדיי, פרה ורבה--גוי וקהל גויים, יהיה ממך; ומלכים, מחלציך ייצאו.  לה,יב ואת-הארץ, אשר נתתי לאברהם וליצחק--לך אתננה; ולזרעך אחריך, אתן את-הארץ.  לה,יג ויעל מעליו, אלוהים, במקום, אשר-דיבר איתו.  לה,יד ויצב יעקוב מצבה, במקום אשר-דיבר איתו--מצבת אבן; ויסך עליה נסך, וייצוק עליה שמן.  לה,טו ויקרא יעקוב את-שם המקום, אשר דיבר איתו שם אלוהים--בית-אל.  לה,טז ויסעו מבית אל, ויהי-עוד כברת-הארץ לבוא אפרתה; ותלד רחל, ותקש בלדתה.  לה,יז ויהי בהקשותה, בלדתה; ותאמר לה המיילדת אל-תיראי, כי-גם-זה לך בן.  לה,יח ויהי בצאת נפשה, כי מתה, ותקרא שמו, בן-אוני; ואביו, קרא-לו בנימין.  לה,יט ותמת, רחל; ותיקבר בדרך אפרתה, היא בית לחם.  לה,כ ויצב יעקוב מצבה, על-קבורתה--היא מצבת קבורת-רחל, עד-היום.  לה,כא וייסע, ישראל; ויט אוהלו, מהלאה למגדל-עדר.  לה,כב ויהי, בשכון ישראל בארץ ההיא, וילך ראובן וישכב את-בלהה פילגש אביו, וישמע ישראל;  {פ}

ויהיו בני-יעקוב, שנים עשר.  לה,כג בני לאה, בכור יעקוב ראובן; ושמעון ולוי ויהודה, ויששכר וזבולון.  לה,כד בני רחל, יוסף ובנימין.  לה,כה ובני בלהה שפחת רחל, דן ונפתלי.  לה,כו ובני זלפה שפחת לאה, גד ואשר; אלה בני יעקוב, אשר יולד-לו בפדן ארם.  לה,כז ויבוא יעקוב אל-יצחק אביו, ממרא קרית הארבע--היא חברון, אשר-גר-שם אברהם ויצחק.  לה,כח ויהיו, ימי יצחק--מאת שנה, ושמונים שנה.  לה,כט ויגווע יצחק וימת וייאסף אל-עמיו, זקן ושבע ימים; ויקברו אותו, עשיו ויעקוב בניו.  {פ}

לו,א ואלה תולדות עשיו, הוא אדום.  לו,ב עשיו לקח את-נשיו, מבנות כנען:  את-עדה, בת-אילון החיתי, ואת-אוהליבמה בת-ענה, בת-צבעון החיווי.  לו,ג ואת-בשמת בת-ישמעאל, אחות נביות.  לו,ד ותלד עדה לעשיו, את-אליפז; ובשמת, ילדה את-רעואל.  לו,ה ואוהליבמה, ילדה, את-יעוש ואת-יעלם, ואת-קורח; אלה בני עשיו, אשר יולדו-לו בארץ כנען.  לו,ו וייקח עשיו את-נשיו ואת-בניו ואת-בנותיו, ואת-כל-נפשות ביתו, ואת-מקנהו ואת-כל-בהמתו ואת כל-קניינו, אשר רכש בארץ כנען; וילך אל-ארץ, מפני יעקוב אחיו.  לו,ז כי-היה רכושם רב, משבת יחדיו; ולא יכלה ארץ מגוריהם, לשאת אותם--מפני, מקניהם.  לו,ח ויישב עשיו בהר שעיר, עשיו הוא אדום.  לו,ט ואלה תולדות עשיו, אבי אדום, בהר, שעיר.  לו,י אלה, שמות בני-עשיו:  אליפז, בן-עדה אשת עשיו, רעואל, בן-בשמת אשת עשיו.  לו,יא ויהיו, בני אליפז--תימן אומר, צפו וגעתם וקנז.  לו,יב ותמנע הייתה פילגש, לאליפז בן-עשיו, ותלד לאליפז, את-עמלק; אלה, בני עדה אשת עשיו.  לו,יג ואלה בני רעואל, נחת וזרח שמה ומיזה; אלה היו, בני בשמת אשת עשיו.  לו,יד ואלה היו, בני אוהליבמה בת-ענה בת-צבעון--אשת עשיו; ותלד לעשיו, את-יעוש ואת-יעלם ואת-קורח.  לו,טו אלה, אלופי בני-עשיו:  בני אליפז, בכור עשיו--אלוף תימן אלוף אומר, אלוף צפו אלוף קנז.  לו,טז אלוף-קורח אלוף געתם, אלוף עמלק; אלה אלופי אליפז בארץ אדום, אלה בני עדה.  לו,יז ואלה, בני רעואל בן-עשיו--אלוף נחת אלוף זרח, אלוף שמה אלוף מיזה; אלה אלופי רעואל, בארץ אדום--אלה, בני בשמת אשת עשיו.  לו,יח ואלה, בני אוהליבמה אשת עשיו--אלוף יעוש אלוף יעלם, אלוף קורח; אלה אלופי אוהליבמה, בת-ענה--אשת עשיו.  לו,יט אלה בני-עשיו ואלה אלופיהם, הוא אדום.  {ס}

לו,כ אלה בני-שעיר החורי, יושבי הארץ:  לוטן ושובל, וצבעון וענה.  לו,כא ודישון ואצר, ודישן; אלה אלופי החורי בני שעיר, בארץ אדום.  לו,כב ויהיו בני-לוטן, חורי והימם; ואחות לוטן, תמנע.  לו,כג ואלה בני שובל, עלוון ומנחת ועיבל, שפו, ואונם.  לו,כד ואלה בני-צבעון, ואיה וענה; הוא ענה, אשר מצא את-הימים במדבר, ברעותו את-החמורים, לצבעון אביו.  לו,כה ואלה בני-ענה, דישון; ואוהליבמה, בת-ענה.  לו,כו ואלה, בני דישן--חמדן ואשבן, ויתרן וכרן.  לו,כז אלה, בני-אצר--בלהן וזעוון, ועקן.  לו,כח אלה בני-דישן, עוץ וארן.  לו,כט אלה, אלופי החורי:  אלוף לוטן אלוף שובל, אלוף צבעון אלוף ענה.  לו,ל אלוף דישון אלוף אצר, אלוף דישן; אלה אלופי החורי לאלופיהם, בארץ שעיר.  {פ}

לו,לא ואלה, המלכים, אשר מלכו, בארץ אדום--לפני מלוך-מלך, לבני ישראל.  לו,לב וימלוך באדום, בלע בן-בעור; ושם עירו, דנהבה.  לו,לג וימת, בלע; וימלוך תחתיו, יובב בן-זרח מבוצרה.  לו,לד וימת, יובב; וימלוך תחתיו, חושם מארץ התימני.  לו,לה וימת, חושם; וימלוך תחתיו הדד בן-בדד, המכה את-מדיין בשדה מואב, ושם עירו, עווית.  לו,לו וימת, הדד; וימלוך תחתיו, שמלה ממשרקה.  לו,לז וימת, שמלה; וימלוך תחתיו, שאול מרחובות הנהר.  לו,לח וימת, שאול; וימלוך תחתיו, בעל חנן בן-עכבור.  לו,לט וימת, בעל חנן בן-עכבור, וימלוך תחתיו הדר, ושם עירו פעו; ושם אשתו מהיטבאל בת-מטרד, בת מי זהב.  לו,מ ואלה שמות אלופי עשיו, למשפחותם, למקומותם, בשמותם:  אלוף תמנע אלוף עלווה, אלוף יתת.  לו,מא אלוף אוהליבמה אלוף אלה, אלוף פינון.  לו,מב אלוף קנז אלוף תימן, אלוף מבצר.  לו,מג אלוף מגדיאל, אלוף עירם; אלה אלופי אדום, למושבותם בארץ אחוזתם--הוא עשיו, אבי אדום.  {פ}

לז,א ויישב יעקוב, בארץ מגורי אביו--בארץ, כנען.  לז,ב אלה תולדות יעקוב, יוסף בן-שבע-עשרה שנה היה רועה את-אחיו בצאן, והוא נער את-בני בלהה ואת-בני זלפה, נשי אביו; ויבא יוסף את-דיבתם רעה, אל-אביהם.  לז,ג וישראל, אהב את-יוסף מכל-בניו--כי-בן-זקונים הוא, לו; ועשה לו, כתונת פסים.  לז,ד ויראו אחיו, כי-אותו אהב אביהם מכל-אחיו--וישנאו, אותו; ולא יכלו, דברו לשלום.  לז,ה ויחלום יוסף חלום, ויגד לאחיו; ויוסיפו עוד, שנוא אותו.  לז,ו ויאמר, אליהם:  שמעו-נא, החלום הזה אשר חלמתי.  לז,ז והנה אנחנו מאלמים אלומים, בתוך השדה, והנה קמה אלומתי, וגם-ניצבה; והנה תסובינה אלומותיכם, ותשתחווינה לאלומתי.  לז,ח ויאמרו לו, אחיו, המלוך תמלוך עלינו, אם-משול תמשול בנו; ויוסיפו עוד שנוא אותו, על-חלומותיו ועל-דבריו.  לז,ט ויחלום עוד חלום אחר, ויספר אותו לאחיו; ויאמר, הנה חלמתי חלום עוד, והנה השמש והירח ואחד עשר כוכבים, משתחווים לי.  לז,י ויספר אל-אביו, ואל-אחיו, ויגער-בו אביו, ויאמר לו מה החלום הזה אשר חלמת:  הבוא נבוא, אני ואימך ואחיך, להשתחוות לך, ארצה.  לז,יא ויקנאו-בו, אחיו; ואביו, שמר את-הדבר.  לז,יב וילכו, אחיו, לרעות את-צאן אביהם, בשכם.  לז,יג ויאמר ישראל אל-יוסף, הלוא אחיך רועים בשכם--לכה, ואשלחך אליהם; ויאמר לו, הנני.  לז,יד ויאמר לו, לך-נא ראה את-שלום אחיך ואת-שלום הצאן, והשיבני, דבר; וישלחהו מעמק חברון, ויבוא שכמה.  לז,טו וימצאהו איש, והנה תועה בשדה; וישאלהו האיש לאמור, מה-תבקש.  לז,טז ויאמר, את-אחיי אנוכי מבקש; הגידה-נא לי, איפה הם רועים.  לז,יז ויאמר האיש, נסעו מזה--כי שמעתי אומרים, נלכה דותיינה; וילך יוסף אחר אחיו, וימצאם בדותן.  לז,יח ויראו אותו, מרחוק; ובטרם יקרב אליהם, ויתנכלו אותו להמיתו.  לז,יט ויאמרו, איש אל-אחיו:  הנה, בעל החלומות הלזה--בא.  לז,כ ועתה לכו ונהרגהו, ונשליכהו באחד הבורות, ואמרנו, חיה רעה אכלתהו; ונראה, מה-יהיו חלומותיו.  לז,כא וישמע ראובן, ויצילהו מידם; ויאמר, לא נכנו נפש.  לז,כב ויאמר אליהם ראובן, אל-תשפכו-דם--השליכו אותו אל-הבור הזה אשר במדבר, ויד אל-תשלחו-בו:  למען, הציל אותו מידם, להשיבו, אל-אביו.  לז,כג ויהי, כאשר-בא יוסף אל-אחיו; ויפשיטו את-יוסף את-כותונתו, את-כתונת הפסים אשר עליו.  לז,כד וייקחוהו--וישליכו אותו, הבורה; והבור ריק, אין בו מים.  לז,כה ויישבו, לאכול-לחם, וישאו עיניהם ויראו, והנה אורחת ישמעאלים באה מגלעד; וגמליהם נושאים, נכאת וצרי ולוט--הולכים, להוריד מצריימה.  לז,כו ויאמר יהודה, אל-אחיו:  מה-בצע, כי נהרוג את-אחינו, וכיסינו, את-דמו.  לז,כז לכו ונמכרנו לישמעאלים, וידנו אל-תהי-בו, כי-אחינו בשרנו, הוא; וישמעו, אחיו.  לז,כח ויעברו אנשים מדיינים סוחרים, וימשכו ויעלו את-יוסף מן-הבור, וימכרו את-יוסף לישמעאלים, בעשרים כסף; ויביאו את-יוסף, מצריימה.  לז,כט וישב ראובן אל-הבור, והנה אין-יוסף בבור; ויקרע, את-בגדיו.  לז,ל וישב אל-אחיו, ויאמר:  הילד איננו, ואני אנה אני-בא.  לז,לא ויקחו, את-כתונת יוסף; וישחטו שעיר עיזים, ויטבלו את-הכותונת בדם.  לז,לב וישלחו את-כתונת הפסים, ויביאו אל-אביהם, ויאמרו, זאת מצאנו:  הכר-נא, הכתונת בנך היא--אם-לא.  לז,לג ויכירה ויאמר כתונת בני, חיה רעה אכלתהו; טרוף טורף, יוסף.  לז,לד ויקרע יעקוב שמלותיו, וישם שק במותניו; ויתאבל על-בנו, ימים רבים.  לז,לה ויקומו כל-בניו וכל-בנותיו לנחמו, וימאן להתנחם, ויאמר, כי-ארד אל-בני אביל שאולה; ויבך אותו, אביו.  לז,לו והמדנים--מכרו אותו, אל-מצריים:  לפוטיפר סריס פרעה, שר הטבחים.  {פ}

לח,א ויהי בעת ההיא, ויירד יהודה מאת אחיו; ויט עד-איש עדולמי, ושמו חירה.  לח,ב וירא-שם יהודה בת-איש כנעני, ושמו שוע; וייקחהא, ויבוא אליה.  לח,ג ותהר, ותלד בן; ויקרא את-שמו, ער.  לח,ד ותהר עוד, ותלד בן; ותקרא את-שמו, אונן.  לח,ה ותוסף עוד ותלד בן, ותקרא את-שמו שלה; והיה בכזיב, בלדתה אותו.  לח,ו וייקח יהודה אישה, לער בכורו; ושמה, תמר.  לח,ז ויהי, ער בכור יהודה--רע, בעיני יהוה; וימיתהו, יהוה.  לח,ח ויאמר יהודה לאונן, בוא אל-אשת אחיך ויבם אותה; והקם זרע, לאחיך.  לח,ט ויידע אונן, כי לא לו יהיה הזרע; והיה אם-בא אל-אשת אחיו, ושיחת ארצה, לבלתי נתון-זרע, לאחיו.  לח,י ויירע בעיני יהוה, אשר עשה; וימת, גם-אותו.  לח,יא ויאמר יהודה לתמר כלתו שבי אלמנה בית-אביך, עד-יגדל שלה בני--כי אמר, פן-ימות גם-הוא כאחיו; ותלך תמר, ותשב בית אביה.  לח,יב וירבו, הימים, ותמת, בת-שוע אשת-יהודה; ויינחם יהודה, ויעל על-גוזזי צאנו הוא וחירה ריעהו העדולמי--תמנתה.  לח,יג ויוגד לתמר, לאמור:  הנה חמיך עולה תמנתה, לגוז צאנו.  לח,יד ותסר בגדי אלמנותה מעליה, ותכס בצעיף ותתעלף, ותשב בפתח עיניים, אשר על-דרך תמנתה:  כי ראתה, כי-גדל שלה, והיא, לא-ניתנה לו לאישה.  לח,טו ויראהא יהודה, ויחשבהא לזונה:  כי כיסתה, פניה.  לח,טז ויט אליה אל-הדרך, ויאמר הבה-נא אבוא אלייך, כי לא ידע, כי כלתו היא; ותאמר, מה-תיתן-לי, כי תבוא, אליי.  לח,יז ויאמר, אנוכי אשלח גדי-עיזים מן-הצאן; ותאמר, אם-תיתן עירבון עד שולחך.  לח,יח ויאמר, מה העירבון אשר אתן-לך, ותאמר חותמך ופתיליך, ומטך אשר בידך; וייתן-לה ויבוא אליה, ותהר לו.  לח,יט ותקם ותלך, ותסר צעיפה מעליה; ותלבש, בגדי אלמנותה.  לח,כ וישלח יהודה את-גדי העיזים, ביד ריעהו העדולמי, לקחת העירבון, מיד האישה; ולא, מצאה.  לח,כא וישאל את-אנשי מקומה, לאמור, איה הקדשה היא בעיניים, על-הדרך; ויאמרו, לא-הייתה בזה קדשה.  לח,כב וישב, אל-יהודה, ויאמר, לא מצאתיה; וגם אנשי המקום אמרו, לא-הייתה בזה קדשה.  לח,כג ויאמר יהודה תיקח-לה, פן נהיה לבוז; הנה שלחתי הגדי הזה, ואתה לא מצאתה.  לח,כד ויהי כמשלוש חודשים, ויוגד ליהודה לאמור זנתה תמר כלתך, וגם הנה הרה, לזנונים; ויאמר יהודה, הוציאוה ותישרף.  לח,כה היא מוצאת, והיא שלחה אל-חמיה לאמור, לאיש אשר-אלה לו, אנוכי הרה; ותאמר, הכר-נא--למי החותמת והפתילים והמטה, האלה.  לח,כו ויכר יהודה, ויאמר צדקה ממני, כי-על-כן לא-נתתיה, לשלה בני; ולא-יסף עוד, לדעתה.  לח,כז ויהי, בעת לדתה; והנה תאומים, בבטנה.  לח,כח ויהי בלדתה, וייתן-יד; ותיקח המיילדת, ותקשור על-ידו שני לאמור, זה, יצא ראשונה.  לח,כט ויהי כמשיב ידו, והנה יצא אחיו, ותאמר, מה-פרצת עליך פרץ; ויקרא שמו, פרץ.  לח,ל ואחר יצא אחיו, אשר על-ידו השני; ויקרא שמו, זרח.  {ס}

לט,א ויוסף, הורד מצריימה; ויקנהו פוטיפר סריס פרעה שר הטבחים, איש מצרי, מיד הישמעאלים, אשר הורידוהו שמה.  לט,ב ויהי יהוה את-יוסף, ויהי איש מצליח; ויהי, בבית אדוניו המצרי.  לט,ג וירא אדוניו, כי יהוה איתו; וכול אשר-הוא עושה, יהוה מצליח בידו.  לט,ד וימצא יוסף חן בעיניו, וישרת אותו; ויפקידהו, על-ביתו, וכל-יש-לו, נתן בידו.  לט,ה ויהי מאז הפקיד אותו בביתו, ועל כל-אשר יש-לו, ויברך יהוה את-בית המצרי, בגלל יוסף; ויהי ברכת יהוה, בכל-אשר יש-לו--בבית, ובשדה.  לט,ו ויעזוב כל-אשר-לו, ביד-יוסף, ולא-ידע איתו מאומה, כי אם-הלחם אשר-הוא אוכל; ויהי יוסף, יפה-תואר ויפה מראה.  לט,ז ויהי, אחר הדברים האלה, ותישא אשת-אדוניו את-עיניה, אל-יוסף; ותאמר, שכבה עימי.  לט,ח וימאן--ויאמר אל-אשת אדוניו, הן אדוני לא-ידע איתי מה-בבית; וכול אשר-יש-לו, נתן בידי.  לט,ט איננו גדול בבית הזה, ממני, ולא-חשך ממני מאומה, כי אם-אותך באשר את-אשתו; ואיך אעשה הרעה הגדולה, הזאת, וחטאתי, לאלוהים.  לט,י ויהי, כדברה אל-יוסף יום יום; ולא-שמע אליה לשכב אצלה, להיות עימה.  לט,יא ויהי כהיום הזה, ויבוא הביתה לעשות מלאכתו; ואין איש מאנשי הבית, שם--בבית.  לט,יב ותתפשהו בבגדו לאמור, שכבה עימי; ויעזוב בגדו בידה, וינס וייצא החוצה.  לט,יג ויהי, כראותה, כי-עזב בגדו, בידה; וינס, החוצה.  לט,יד ותקרא לאנשי ביתה, ותאמר להם לאמור, ראו הביא לנו איש עברי, לצחק בנו:  בא אליי לשכב עימי, ואקרא בקול גדול.  לט,טו ויהי כשומעו, כי-הרימותי קולי ואקרא; ויעזוב בגדו אצלי, וינס וייצא החוצה.  לט,טז ותנח בגדו, אצלה, עד-בוא אדוניו, אל-ביתו.  לט,יז ותדבר אליו, כדברים האלה לאמור:  בא-אליי העבד העברי, אשר-הבאת לנו--לצחק בי.  לט,יח ויהי, כהרימי קולי ואקרא; ויעזוב בגדו אצלי, וינס החוצה.  לט,יט ויהי כשמוע אדוניו את-דברי אשתו, אשר דיברה אליו לאמור, כדברים האלה, עשה לי עבדך; וייחר, אפו.  לט,כ וייקח אדוני יוסף אותו, וייתנהו אל-בית הסוהר--מקום, אשר-אסירי המלך אסורים; ויהי-שם, בבית הסוהר.  לט,כא ויהי יהוה את-יוסף, ויט אליו חסד; וייתן חינו, בעיני שר בית-הסוהר.  לט,כב וייתן שר בית-הסוהר, ביד-יוסף, את כל-האסירים, אשר בבית הסוהר; ואת כל-אשר עושים שם, הוא היה עושה.  לט,כג אין שר בית-הסוהר, רואה את-כל-מאומה בידו, באשר יהוה, איתו; ואשר-הוא עושה, יהוה מצליח.  {פ}

מ,א ויהי, אחר הדברים האלה, חטאו משקה מלך-מצריים, והאופה--לאדוניהם, למלך מצריים.  מ,ב ויקצוף פרעה, על שני סריסיו--על שר המשקים, ועל שר האופים.  מ,ג וייתן אותם במשמר, בית שר הטבחים--אל-בית הסוהר:  מקום, אשר יוסף אסור שם.  מ,ד ויפקוד שר הטבחים את-יוסף, איתם--וישרת אותם; ויהיו ימים, במשמר.  מ,ה ויחלמו חלום שניהם איש חלומו, בלילה אחד--איש, כפתרון חלומו:  המשקה והאופה, אשר למלך מצריים, אשר אסורים, בבית הסוהר.  מ,ו ויבוא אליהם יוסף, בבוקר; וירא אותם, והנם זועפים.  מ,ז וישאל את-סריסי פרעה, אשר איתו במשמר בית אדוניו--לאמור:  מדוע פניכם רעים, היום.  מ,ח ויאמרו אליו--חלום חלמנו, ופותר אין אותו; ויאמר אליהם יוסף, הלוא לאלוהים פתרונים--ספרו-נא, לי.  מ,ט ויספר שר-המשקים את-חלומו, ליוסף; ויאמר לו--בחלומי, והנה-גפן לפניי.  מ,י ובגפן, שלושה שריגים; והיא כפורחת עלתה ניצה, הבשילו אשכלותיה ענבים.  מ,יא וכוס פרעה, בידי; ואקח את-הענבים, ואשחט אותם אל-כוס פרעה, ואתן את-הכוס, על-כף פרעה.  מ,יב ויאמר לו יוסף, זה פתרונו:  שלושת, השריגים--שלושת ימים, הם.  מ,יג בעוד שלושת ימים, יישא פרעה את-ראשך, והשיבך, על-כנך; ונתת כוס-פרעה, בידו, כמשפט הראשון, אשר היית משקהו.  מ,יד כי אם-זכרתני איתך, כאשר ייטב לך, ועשית-נא עימדי, חסד; והזכרתני, אל-פרעה, והוצאתני, מן-הבית הזה.  מ,טו כי-גונוב גונבתי, מארץ העברים; וגם-פה לא-עשיתי מאומה, כי-שמו אותי בבור.  מ,טז וירא שר-האופים, כי טוב פתר; ויאמר, אל-יוסף, אף-אני בחלומי, והנה שלושה סלי חורי על-ראשי.  מ,יז ובסל העליון, מכול מאכל פרעה--מעשה אופה; והעוף, אוכל אותם מן-הסל--מעל ראשי.  מ,יח ויען יוסף ויאמר, זה פתרונו:  שלושת, הסלים--שלושת ימים, הם.  מ,יט בעוד שלושת ימים, יישא פרעה את-ראשך מעליך, ותלה אותך, על-עץ; ואכל העוף את-בשרך, מעליך.  מ,כ ויהי ביום השלישי, יום הולדת את-פרעה, ויעש משתה, לכל-עבדיו; ויישא את-ראש שר המשקים, ואת-ראש שר האופים--בתוך עבדיו.  מ,כא וישב את-שר המשקים, על-משקהו; וייתן הכוס, על-כף פרעה.  מ,כב ואת שר האופים, תלה:  כאשר פתר להם, יוסף.  מ,כג ולא-זכר שר-המשקים את-יוסף, וישכחהו.  {פ}

מא,א ויהי, מקץ שנתיים ימים; ופרעה חולם, והנה עומד על-היאור.  מא,ב והנה מן-היאור, עולות שבע פרות, יפות מראה, ובריאות בשר; ותרעינה, באחו.  מא,ג והנה שבע פרות אחרות, עולות אחריהן מן-היאור, רעות מראה, ודקות בשר; ותעמודנה אצל הפרות, על-שפת היאור.  מא,ד ותאכלנה הפרות, רעות המראה ודקות הבשר, את שבע הפרות, יפות המראה והבריאות; וייקץ, פרעה.  מא,ה ויישן, ויחלום שנית; והנה שבע שיבולים, עולות בקנה אחד--בריאות וטובות.  מא,ו והנה שבע שיבולים, דקות ושדופות קדים--צומחות, אחריהן.  מא,ז ותבלענה, השיבולים הדקות, את שבע השיבולים, הבריאות והמלאות; וייקץ פרעה, והנה חלום.  מא,ח ויהי בבוקר, ותיפעם רוחו, וישלח ויקרא את-כל-חרטומי מצריים, ואת-כל-חכמיה; ויספר פרעה להם את-חלומו, ואין-פותר אותם לפרעה.  מא,ט וידבר שר המשקים, את-פרעה לאמור:  את-חטאיי, אני מזכיר היום.  מא,י פרעה, קצף על-עבדיו; וייתן אותי במשמר, בית שר הטבחים--אותי, ואת שר האופים.  מא,יא ונחלמה חלום בלילה אחד, אני והוא:  איש כפתרון חלומו, חלמנו.  מא,יב ושם איתנו נער עברי, עבד לשר הטבחים, ונספר-לו, ויפתור-לנו את-חלומותינו:  איש כחלומו, פתר.  מא,יג ויהי כאשר פתר-לנו, כן היה:  אותי השיב על-כני, ואותו תלה.  מא,יד וישלח פרעה ויקרא את-יוסף, ויריצוהו מן-הבור; ויגלח ויחלף שמלותיו, ויבוא אל-פרעה.  מא,טו ויאמר פרעה, אל-יוסף, חלום חלמתי, ופותר אין אותו; ואני, שמעתי עליך לאמור, תשמע חלום, לפתור אותו.  מא,טז ויען יוסף את-פרעה לאמור, בלעדיי:  אלוהים, יענה את-שלום פרעה.  מא,יז וידבר פרעה, אל-יוסף:  בחלומי, הנני עומד על-שפת היאור.  מא,יח והנה מן-היאור, עולות שבע פרות, בריאות בשר, ויפות תואר; ותרעינה, באחו.  מא,יט והנה שבע-פרות אחרות, עולות אחריהן, דלות ורעות תואר מאוד, ורקות בשר:  לא-ראיתי כהנה בכל-ארץ מצריים, לרוע.  מא,כ ותאכלנה, הפרות, הרקות, והרעות--את שבע הפרות הראשונות, הבריאות.  מא,כא ותבואנה אל-קרבנה, ולא נודע כי-באו אל-קרבנה, ומראיהן רע, כאשר בתחילה; ואיקץ.  מא,כב וארא, בחלומי; והנה שבע שיבולים, עולות בקנה אחד--מלאות וטובות.  מא,כג והנה שבע שיבולים, צנומות דקות שדופות קדים--צומחות, אחריהם.  מא,כד ותבלענה השיבולים הדקות, את שבע השיבולים הטובות; ואומר, אל-החרטומים, ואין מגיד, לי.  מא,כה ויאמר יוסף אל-פרעה, חלום פרעה אחד הוא:  את אשר האלוהים עושה, הגיד לפרעה.  מא,כו שבע פרות הטובות, שבע שנים הנה, ושבע השיבולים הטובות, שבע שנים הנה:  חלום, אחד הוא.  מא,כז ושבע הפרות הרקות והרעות העולות אחריהן, שבע שנים הנה, ושבע השיבולים הריקות, שדופות הקדים--יהיו, שבע שני רעב.  מא,כח הוא הדבר, אשר דיברתי אל-פרעה:  אשר האלוהים עושה, הראה את-פרעה.  מא,כט הנה שבע שנים, באות--שבע גדול, בכל-ארץ מצריים.  מא,ל וקמו שבע שני רעב, אחריהן, ונשכח כל-השבע, בארץ מצריים; וכילה הרעב, את-הארץ.  מא,לא ולא-ייוודע השבע בארץ, מפני הרעב ההוא אחרי-כן:  כי-כבד הוא, מאוד.  מא,לב ועל הישנות החלום אל-פרעה, פעמיים--כי-נכון הדבר מעם האלוהים, וממהר האלוהים לעשותו.  מא,לג ועתה ירא פרעה, איש נבון וחכם; וישיתהו, על-ארץ מצריים.  מא,לד יעשה פרעה, ויפקד פקידים על-הארץ; וחימש את-ארץ מצריים, בשבע שני השבע.  מא,לה ויקבצו, את-כל-אוכל השנים הטובות, הבאות, האלה; ויצברו-בר תחת יד-פרעה, אוכל בערים--ושמרו.  מא,לו והיה האוכל לפיקדון, לארץ, לשבע שני הרעב, אשר תהיינה בארץ מצריים; ולא-תיכרת הארץ, ברעב.  מא,לז וייטב הדבר, בעיני פרעה, ובעיני, כל-עבדיו.  מא,לח ויאמר פרעה, אל-עבדיו:  הנמצא כזה--איש, אשר רוח אלוהים בו.  מא,לט ויאמר פרעה אל-יוסף, אחרי הודיע אלוהים אותך את-כל-זאת, אין-נבון וחכם, כמוך.  מא,מ אתה תהיה על-ביתי, ועל-פיך יישק כל-עמי; רק הכיסא, אגדל ממך.  מא,מא ויאמר פרעה, אל-יוסף:  ראה נתתי אותך, על כל-ארץ מצריים.  מא,מב ויסר פרעה את-טבעתו מעל ידו, וייתן אותה על-יד יוסף; וילבש אותו בגדי-שש, וישם רביד הזהב על-צווארו.  מא,מג וירכב אותו, במרכבת המשנה אשר-לו, ויקראו לפניו, אברך; ונתון אותו, על כל-ארץ מצריים.  מא,מד ויאמר פרעה אל-יוסף, אני פרעה; ובלעדיך, לא-ירים איש את-ידו ואת-רגלו--בכל-ארץ מצריים.  מא,מה ויקרא פרעה שם-יוסף, צפנת פענח, וייתן-לו את-אסנת בת-פוטי פרע כוהן און, לאישה; וייצא יוסף, על-ארץ מצריים.  מא,מו ויוסף, בן-שלושים שנה, בעומדו, לפני פרעה מלך-מצריים; וייצא יוסף מלפני פרעה, ויעבור בכל-ארץ מצריים.  מא,מז ותעש הארץ, בשבע שני השבע--לקמצים.  מא,מח ויקבוץ את-כל-אוכל שבע שנים, אשר היו בארץ מצריים, וייתן-אוכל, בערים:  אוכל שדה-העיר אשר סביבותיה, נתן בתוכה.  מא,מט ויצבור יוסף בר כחול הים, הרבה מאוד--עד כי-חדל לספור, כי-אין מספר.  מא,נ וליוסף יולד שני בנים, בטרם תבוא שנת הרעב, אשר ילדה-לו אסנת, בת-פוטי פרע כוהן און.  מא,נא ויקרא יוסף את-שם הבכור, מנשה:  כי-נשני אלוהים את-כל-עמלי, ואת כל-בית אבי.  מא,נב ואת שם השני, קרא אפריים:  כי-הפרני אלוהים, בארץ עוניי.  מא,נג ותכלינה, שבע שני השבע, אשר היה, בארץ מצריים.  מא,נד ותחילינה שבע שני הרעב, לבוא, כאשר, אמר יוסף; ויהי רעב בכל-הארצות, ובכל-ארץ מצריים היה לחם.  מא,נה ותרעב כל-ארץ מצריים, ויצעק העם אל-פרעה ללחם; ויאמר פרעה לכל-מצריים לכו אל-יוסף, אשר-יאמר לכם תעשו.  מא,נו והרעב היה, על כל-פני הארץ; ויפתח יוסף את-כל-אשר בהם, וישבור למצריים, ויחזק הרעב, בארץ מצריים.  מא,נז וכל-הארץ באו מצריימה, לשבור אל-יוסף:  כי-חזק הרעב, בכל-הארץ.  מב,א וירא יעקוב, כי יש-שבר במצריים; ויאמר יעקוב לבניו, למה תתראו.  מב,ב ויאמר--הנה שמעתי, כי יש-שבר במצריים; רדו-שמה ושברו-לנו משם, ונחיה ולא נמות.  מב,ג ויירדו אחי-יוסף, עשרה, לשבור בר, ממצריים.  מב,ד ואת-בנימין אחי יוסף, לא-שלח יעקוב את-אחיו:  כי אמר, פן-יקראנו אסון.  מב,ה ויבואו בני ישראל, לשבור בתוך הבאים:  כי-היה הרעב, בארץ כנען.  מב,ו ויוסף, הוא השליט על-הארץ--הוא המשביר, לכל-עם הארץ; ויבואו אחי יוסף, וישתחוו-לו אפיים ארצה.  מב,ז וירא יוסף את-אחיו, ויכירם; ויתנכר אליהם וידבר איתם קשות, ויאמר אליהם מאיין באתם, ויאמרו, מארץ כנען לשבור-אוכל.  מב,ח ויכר יוסף, את-אחיו; והם, לא הכירוהו.  מב,ט ויזכור יוסף--את החלומות, אשר חלם להם; ויאמר אליהם מרגלים אתם, לראות את-ערוות הארץ באתם.  מב,י ויאמרו אליו, לא אדוני; ועבדיך באו, לשבור-אוכל.  מב,יא כולנו, בני איש-אחד נחנו; כנים אנחנו, לא-היו עבדיך מרגלים.  מב,יב ויאמר, אליהם:  לא, כי-ערוות הארץ באתם לראות.  מב,יג ויאמרו, שנים עשר עבדיך אחים אנחנו בני איש-אחד--בארץ כנען; והנה הקטון את-אבינו היום, והאחד איננו.  מב,יד ויאמר אליהם, יוסף:  הוא, אשר דיברתי אליכם לאמור--מרגלים אתם.  מב,טו בזאת, תיבחנו:  חי פרעה אם-תצאו מזה, כי אם-בבוא אחיכם הקטון הנה.  מב,טז שלחו מכם אחד, וייקח את-אחיכם, ואתם היאסרו, וייבחנו דבריכם האמת איתכם; ואם-לא--חי פרעה, כי מרגלים אתם.  מב,יז ויאסוף אותם אל-משמר, שלושת ימים.  מב,יח ויאמר אליהם יוסף ביום השלישי, זאת עשו וחיו; את-האלוהים, אני ירא.  מב,יט אם-כנים אתם--אחיכם אחד, ייאסר בבית משמרכם; ואתם לכו הביאו, שבר רעבון בתיכם.  מב,כ ואת-אחיכם הקטון תביאו אליי, וייאמנו דבריכם ולא תמותו; ויעשו-כן.  מב,כא ויאמרו איש אל-אחיו, אבל אשמים אנחנו על-אחינו, אשר ראינו צרת נפשו בהתחננו אלינו, ולא שמענו; על-כן באה אלינו, הצרה הזאת.  מב,כב ויען ראובן אותם לאמור, הלוא אמרתי אליכם לאמור אל-תחטאו בילד--ולא שמעתם; וגם-דמו, הנה נדרש.  מב,כג והם לא ידעו, כי שומע יוסף:  כי המליץ, בינותם.  מב,כד וייסוב מעליהם, ויבך; וישב אליהם, וידבר אליהם, וייקח מאיתם את-שמעון, ויאסור אותו לעיניהם.  מב,כה ויצו יוסף, וימלאו את-כליהם בר, ולהשיב כספיהם איש אל-שקו, ולתת להם צידה לדרך; ויעש להם, כן.  מב,כו וישאו את-שברם, על-חמוריהם; וילכו, משם.  מב,כז ויפתח האחד את-שקו, לתת מספוא לחמורו--במלון; וירא, את-כספו, והנה-הוא, בפי אמתחתו.  מב,כח ויאמר אל-אחיו הושב כספי, וגם הנה באמתחתי; וייצא ליבם, ויחרדו איש אל-אחיו לאמור, מה-זאת עשה אלוהים, לנו.  מב,כט ויבואו אל-יעקוב אביהם, ארצה כנען; ויגידו לו, את כל-הקורות אותם לאמור.  מב,ל דיבר האיש אדוני הארץ, איתנו--קשות; וייתן אותנו, כמרגלים את-הארץ.  מב,לא ונאמר אליו, כנים אנחנו:  לא היינו, מרגלים.  מב,לב שנים-עשר אנחנו אחים, בני אבינו; האחד איננו, והקטון היום את-אבינו בארץ כנען.  מב,לג ויאמר אלינו, האיש אדוני הארץ, בזאת אדע, כי כנים אתם:  אחיכם האחד הניחו איתי, ואת-רעבון בתיכם קחו ולכו.  מב,לד והביאו את-אחיכם הקטון, אליי, ואדעה כי לא מרגלים אתם, כי כנים אתם; את-אחיכם אתן לכם, ואת-הארץ תסחרו.  מב,לה ויהי, הם מריקים שקיהם, והנה-איש צרור-כספו, בשקו; ויראו את-צרורות כספיהם, המה ואביהם--וייראו.  מב,לו ויאמר אליהם יעקוב אביהם, אותי שיכלתם:  יוסף איננו, ושמעון איננו, ואת-בנימין תיקחו, עליי היו כולנה.  מב,לז ויאמר ראובן, אל-אביו לאמור, את-שני בניי תמית, אם-לא אביאנו אליך; תנה אותו על-ידי, ואני אשיבנו אליך.  מב,לח ויאמר, לא-יירד בני עימכם:  כי-אחיו מת והוא לבדו נשאר, וקראהו אסון בדרך אשר תלכו-בה, והורדתם את-שיבתי ביגון, שאולה.  מג,א והרעב, כבד בארץ.  מג,ב ויהי, כאשר כילו לאכול את-השבר, אשר הביאו, ממצריים; ויאמר אליהם אביהם, שובו שברו-לנו מעט-אוכל.  מג,ג ויאמר אליו יהודה, לאמור:  העד העיד בנו האיש לאמור לא-תראו פניי, בלתי אחיכם איתכם.  מג,ד אם-ישך משלח את-אחינו, איתנו--נרדה, ונשברה לך אוכל.  מג,ה ואם-אינך משלח, לא נרד:  כי-האיש אמר אלינו, לא-תראו פניי, בלתי, אחיכם איתכם.  מג,ו ויאמר, ישראל, למה הרעותם, לי--להגיד לאיש, העוד לכם אח.  מג,ז ויאמרו שאול שאל-האיש לנו ולמולדתנו לאמור, העוד אביכם חי היש לכם אח, ונגד-לו, על-פי הדברים האלה; הידוע נדע--כי יאמר, הורידו את-אחיכם.  מג,ח ויאמר יהודה אל-ישראל אביו, שלחה הנער איתי--ונקומה ונלכה; ונחיה ולא נמות, גם-אנחנו גם-אתה גם-טפנו.  מג,ט אנוכי, אערבנו--מידי, תבקשנו:  אם-לא הביאותיו אליך והצגתיו לפניך, וחטאתי לך כל-הימים.  מג,י כי, לולא התמהמהנו--כי-עתה שבנו, זה פעמיים.  מג,יא ויאמר אליהם ישראל אביהם, אם-כן איפוא זאת עשו--קחו מזמרת הארץ בכליכם, והורידו לאיש מנחה:  מעט צורי, ומעט דבש, נכאת ולוט, בוטנים ושקדים.  מג,יב וכסף משנה, קחו בידכם; ואת-הכסף המושב בפי אמתחותיכם, תשיבו בידכם--אוליי משגה, הוא.  מג,יג ואת-אחיכם, קחו; וקומו, שובו אל-האיש.  מג,יד ואל שדיי, ייתן לכם רחמים לפני האיש, ושילח לכם את-אחיכם אחר, ואת-בנימין; ואני, כאשר שכולתי שכלתי.  מג,טו ויקחו האנשים את-המנחה הזאת, ומשנה-כסף לקחו בידם ואת-בנימין; ויקומו ויירדו מצריים, ויעמדו לפני יוסף.  מג,טז וירא יוסף איתם, את-בנימין, ויאמר לאשר על-ביתו, הבא את-האנשים הביתה; וטבוח טבח והכן, כי איתי יאכלו האנשים בצוהריים.  מג,יז ויעש האיש, כאשר אמר יוסף; ויבא האיש את-האנשים, ביתה יוסף.  מג,יח וייראו האנשים, כי הובאו בית יוסף, ויאמרו על-דבר הכסף השב באמתחותינו בתחילה, אנחנו מובאים--להתגולל עלינו ולהתנפל עלינו, ולקחת אותנו לעבדים ואת-חמורינו.  מג,יט וייגשו, אל-האיש, אשר, על-בית יוסף; וידברו אליו, פתח הבית.  מג,כ ויאמרו, בי אדוני; ירוד ירדנו בתחילה, לשבור-אוכל.  מג,כא ויהי כי-באנו אל-המלון, ונפתחה את-אמתחותינו, והנה כסף-איש בפי אמתחתו, כספנו במשקלו; ונשב אותו, בידנו.  מג,כב וכסף אחר הורדנו בידנו, לשבור-אוכל; לא ידענו, מי-שם כספנו באמתחותינו.  מג,כג ויאמר שלום לכם אל-תיראו, אלוהיכם ואלוהי אביכם נתן לכם מטמון באמתחותיכם--כספכם, בא אליי; ויוצא אליהם, את-שמעון.  מג,כד ויבא האיש את-האנשים, ביתה יוסף; וייתן-מים וירחצו רגליהם, וייתן מספוא לחמוריהם.  מג,כה ויכינו, את-המנחה, עד-בוא יוסף, בצוהריים:  כי שמעו, כי-שם יאכלו לחם.  מג,כו ויבוא יוסף הביתה, ויביאו לו את-המנחה אשר-בידם הביתה; וישתחוו-לו, ארצה.  מג,כז וישאל להם, לשלום, ויאמר השלום אביכם הזקן, אשר אמרתם--העודנו, חי.  מג,כח ויאמרו, שלום לעבדך לאבינו--עודנו חי; וייקדו, וישתחוו.  מג,כט ויישא עיניו, וירא את-בנימין אחיו בן-אימו, ויאמר הזה אחיכם הקטון, אשר אמרתם אליי; ויאמר, אלוהים יוחנך בני.  מג,ל וימהר יוסף, כי-נכמרו רחמיו אל-אחיו, ויבקש, לבכות; ויבוא החדרה, ויבך שמה.  מג,לא וירחץ פניו, וייצא; ויתאפק--ויאמר, שימו לחם.  מג,לב וישימו לו לבדו, ולהם לבדם; ולמצרים האוכלים איתו, לבדם--כי לא יוכלון המצרים לאכול את-העברים לחם, כי-תועבה היא למצריים.  מג,לג ויישבו לפניו--הבכור כבכורתו, והצעיר כצעירתו; ויתמהו האנשים, איש אל-ריעהו.  מג,לד ויישא משאות מאת פניו, אליהם, ותרב משאת בנימין ממשאות כולם, חמש ידות; וישתו וישכרו, עימו.  מד,א ויצו את-אשר על-ביתו, לאמור, מלא את-אמתחות האנשים אוכל, כאשר יוכלון שאת; ושים כסף-איש, בפי אמתחתו.  מד,ב ואת-גביעי גביע הכסף, תשים בפי אמתחת הקטון, ואת, כסף שברו; ויעש, כדבר יוסף אשר דיבר.  מד,ג הבוקר, אור; והאנשים שולחו, המה וחמוריהם.  מד,ד הם יצאו את-העיר, לא הרחיקו, ויוסף אמר לאשר על-ביתו, קום רדוף אחרי האנשים; והשגתם ואמרת אליהם, למה שילמתם רעה תחת טובה.  מד,ה הלוא זה, אשר ישתה אדוני בו, והוא, נחש ינחש בו; הרעותם, אשר עשיתם.  מד,ו וישיגם; וידבר אליהם, את-הדברים האלה.  מד,ז ויאמרו אליו--למה ידבר אדוני, כדברים האלה; חלילה, לעבדיך, מעשות, כדבר הזה.  מד,ח הן כסף, אשר מצאנו בפי אמתחותינו--השיבונו אליך, מארץ כנען; ואיך, נגנוב מבית אדוניך, כסף, או זהב.  מד,ט אשר יימצא איתו מעבדיך, ומת; וגם-אנחנו, נהיה לאדוני לעבדים.  מד,י ויאמר, גם-עתה כדבריכם כן-הוא:  אשר יימצא איתו יהיה-לי עבד, ואתם תהיו נקיים.  מד,יא וימהרו, ויורידו איש את-אמתחתו--ארצה; ויפתחו, איש אמתחתו.  מד,יב ויחפש--בגדול החל, ובקטון כילה; ויימצא, הגביע, באמתחת, בנימין.  מד,יג ויקרעו, שמלותם; ויעמוס איש על-חמורו, וישובו העירה.  מד,יד ויבוא יהודה ואחיו ביתה יוסף, והוא עודנו שם; וייפלו לפניו, ארצה.  מד,טו ויאמר להם יוסף, מה-המעשה הזה אשר עשיתם; הלוא ידעתם, כי-נחש ינחש איש אשר כמוני.  מד,טז ויאמר יהודה, מה-נאמר לאדוני, מה-נדבר, ומה-נצטדק; האלוהים, מצא את-עוון עבדיך--הננו עבדים לאדוני, גם-אנחנו גם אשר-נמצא הגביע בידו.  מד,יז ויאמר--חלילה לי, מעשות זאת; האיש אשר נמצא הגביע בידו, הוא יהיה-לי עבד, ואתם, עלו לשלום אל-אביכם.  {ס}

מד,יח וייגש אליו יהודה, ויאמר בי אדוני, ידבר-נא עבדך דבר באוזני אדוני, ואל-ייחר אפך בעבדך:  כי כמוך, כפרעה.  מד,יט אדוני שאל, את-עבדיו לאמור:  היש-לכם אב, או-אח.  מד,כ ונאמר, אל-אדוני, יש-לנו אב זקן, וילד זקונים קטן; ואחיו מת, וייוותר הוא לבדו לאימו ואביו אהבו.  מד,כא ותאמר, אל-עבדיך, הורידוהו, אליי; ואשימה עיני, עליו.  מד,כב ונאמר, אל-אדוני, לא-יוכל הנער, לעזוב את-אביו:  ועזב את-אביו, ומת.  מד,כג ותאמר, אל-עבדיך, אם-לא יירד אחיכם הקטון, איתכם--לא תוסיפון, לראות פניי.  מד,כד ויהי כי עלינו, אל-עבדך אבי; ונגד-לו--את, דברי אדוני.  מד,כה ויאמר, אבינו:  שובו, שברו-לנו מעט-אוכל.  מד,כו ונאמר, לא נוכל לרדת:  אם-יש אחינו הקטון איתנו, וירדנו--כי-לא נוכל לראות פני האיש, ואחינו הקטון איננו איתנו.  מד,כז ויאמר עבדך אבי, אלינו:  אתם ידעתם, כי שניים ילדה-לי אשתי.  מד,כח וייצא האחד, מאיתי, ואומר, אך טרוף טורף; ולא ראיתיו, עד-הנה.  מד,כט ולקחתם גם-את-זה מעם פניי, וקרהו אסון--והורדתם את-שיבתי ברעה, שאולה.  מד,ל ועתה, כבואי אל-עבדך אבי, והנער, איננו איתנו; ונפשו, קשורה בנפשו.  מד,לא והיה, כראותו כי-אין הנער--ומת; והורידו עבדיך את-שיבת עבדך אבינו, ביגון--שאולה.  מד,לב כי עבדך ערב את-הנער, מעם אבי לאמור:  אם-לא אביאנו אליך, וחטאתי לאבי כל-הימים.  מד,לג ועתה, יישב-נא עבדך תחת הנער--עבד, לאדוני; והנער, יעל עם-אחיו.  מד,לד כי-איך אעלה אל-אבי, והנער איננו איתי:  פן אראה ברע, אשר ימצא את-אבי.  מה,א ולא-יכול יוסף להתאפק, לכול הניצבים עליו, ויקרא, הוציאו כל-איש מעליי; ולא-עמד איש איתו, בהתוודע יוסף אל-אחיו.  מה,ב וייתן את-קולו, בבכי; וישמעו מצריים, וישמע בית פרעה.  מה,ג ויאמר יוסף אל-אחיו אני יוסף, העוד אבי חי; ולא-יכלו אחיו לענות אותו, כי נבהלו מפניו.  מה,ד ויאמר יוסף אל-אחיו גשו-נא אליי, וייגשו; ויאמר, אני יוסף אחיכם, אשר-מכרתם אותי, מצריימה.  מה,ה ועתה אל-תיעצבו, ואל-ייחר בעיניכם, כי-מכרתם אותי, הנה:  כי למחיה, שלחני אלוהים לפניכם.  מה,ו כי-זה שנתיים הרעב, בקרב הארץ; ועוד חמש שנים, אשר אין-חריש וקציר.  מה,ז וישלחני אלוהים לפניכם, לשום לכם שארית בארץ, ולהחיות לכם, לפליטה גדולה.  מה,ח ועתה, לא-אתם שלחתם אותי הנה, כי, האלוהים; וישימני לאב לפרעה, ולאדון לכל-ביתו, ומושל, בכל-ארץ מצריים.  מה,ט מהרו, ועלו אל-אבי, ואמרתם אליו כה אמר בנך יוסף, שמני אלוהים לאדון לכל-מצריים; רדה אליי, אל-תעמוד.  מה,י וישבת בארץ-גושן, והיית קרוב אליי--אתה, ובניך ובני בניך; וצאנך ובקרך, וכל-אשר-לך.  מה,יא וכילכלתי אותך שם, כי-עוד חמש שנים רעב:  פן-תיוורש אתה וביתך, וכל-אשר-לך.  מה,יב והנה עיניכם רואות, ועיני אחי בנימין:  כי-פי, המדבר אליכם.  מה,יג והגדתם לאבי, את-כל-כבודי במצריים, ואת, כל-אשר ראיתם; ומיהרתם והורדתם את-אבי, הנה.  מה,יד וייפול על-צווארי בנימין-אחיו, ויבך; ובנימין--בכה, על-צוואריו.  מה,טו וינשק לכל-אחיו, ויבך עליהם; ואחרי כן, דיברו אחיו איתו.  מה,טז והקול נשמע, בית פרעה לאמור, באו, אחי יוסף; וייטב בעיני פרעה, ובעיני עבדיו.  מה,יז ויאמר פרעה אל-יוסף, אמור אל-אחיך זאת עשו:  טענו, את-בעירכם, ולכו-בואו, ארצה כנען.  מה,יח וקחו את-אביכם ואת-בתיכם, ובואו אליי; ואתנה לכם, את-טוב ארץ מצריים, ואכלו, את-חלב הארץ.  מה,יט ואתה צווית, זאת עשו:  קחו-לכם מארץ מצריים עגלות, לטפכם ולנשיכם, ונשאתם את-אביכם, ובאתם.  מה,כ ועינכם, אל-תחוס על-כליכם:  כי-טוב כל-ארץ מצריים, לכם הוא.  מה,כא ויעשו-כן בני ישראל, וייתן להם יוסף עגלות על-פי פרעה; וייתן להם צידה, לדרך.  מה,כב לכולם נתן לאיש, חליפות שמלות; ולבנימין נתן שלוש מאות כסף, וחמש חליפות שמלות.  מה,כג ולאביו שלח כזאת, עשרה חמורים, נושאים, מטוב מצריים; ועשר אתונות נושאות בר ולחם ומזון, לאביו--לדרך.  מה,כד וישלח את-אחיו, וילכו; ויאמר אליהם, אל-תרגזו בדרך.  מה,כה ויעלו, ממצריים; ויבואו ארץ כנען, אל-יעקוב אביהם.  מה,כו ויגידו לו לאמור, עוד יוסף חי, וכי-הוא מושל, בכל-ארץ מצריים; ויפג ליבו, כי לא-האמין להם.  מה,כז וידברו אליו, את כל-דברי יוסף אשר דיבר אליהם, וירא את-העגלות, אשר-שלח יוסף לשאת אותו; ותחי, רוח יעקוב אביהם.  מה,כח ויאמר, ישראל, רב עוד-יוסף בני, חי; אלכה ואראנו, בטרם אמות.  מו,א וייסע ישראל וכל-אשר-לו, ויבוא בארה שבע; ויזבח זבחים, לאלוהי אביו יצחק.  מו,ב ויאמר אלוהים לישראל במראות הלילה, ויאמר יעקוב יעקוב; ויאמר, הנני.  מו,ג ויאמר, אנוכי האל אלוהי אביך; אל-תירא מרדה מצריימה, כי-לגוי גדול אשימך שם.  מו,ד אנוכי, ארד עימך מצריימה, ואנוכי, אעלך גם-עלה; ויוסף, ישית ידו על-עיניך.  מו,ה ויקם יעקוב, מבאר שבע; וישאו בני-ישראל את-יעקוב אביהם, ואת-טפם ואת-נשיהם, בעגלות, אשר-שלח פרעה לשאת אותו.  מו,ו ויקחו את-מקניהם, ואת-רכושם אשר רכשו בארץ כנען, ויבואו, מצריימה:  יעקוב, וכל-זרעו איתו.  מו,ז בניו ובני בניו, איתו, בנותיו ובנות בניו, וכל-זרעו--הביא איתו, מצריימה.  {ס}

מו,ח ואלה שמות בני-ישראל הבאים מצריימה, יעקוב ובניו:  בכור יעקוב, ראובן.  מו,ט ובני, ראובן--חנוך ופלוא, וחצרון וכרמי.  מו,י ובני שמעון, ימואל וימין ואוהד--ויכין וצוחר; ושאול, בן-הכנענית.  מו,יא ובני, לוי--גרשון, קהת ומררי.  מו,יב ובני יהודה, ער ואונן ושלה--ופרץ וזרח; וימת ער ואונן בארץ כנען, ויהיו בני-פרץ חצרון וחמול.  מו,יג ובני, יששכר--תולע ופווה, ויוב ושמרון.  מו,יד ובני, זבולון--סרד ואילון, ויחלאל.  מו,טו אלה בני לאה, אשר ילדה ליעקוב בפדן ארם, ואת, דינה בתו:  כל-נפש בניו ובנותיו, שלושים ושלוש.  מו,טז ובני גד, צפיון וחגי שוני ואצבון, ערי וארודי, ואראלי.  מו,יז ובני אשר, ימנה וישווה וישווי ובריעה--ושרח אחותם; ובני בריעה, חבר ומלכיאל.  מו,יח אלה בני זלפה, אשר-נתן לבן ללאה בתו; ותלד את-אלה ליעקוב, שש עשרה נפש.  מו,יט בני רחל אשת יעקוב, יוסף ובנימין.  מו,כ וייוולד ליוסף, בארץ מצריים, אשר ילדה-לו אסנת, בת-פוטי פרע כוהן און--את-מנשה, ואת-אפריים.  מו,כא ובני בנימין, בלע ובכר ואשבל, גרא ונעמן, אחי וראש; מופים וחופים, וארד.  מו,כב אלה בני רחל, אשר יולד ליעקוב--כל-נפש, ארבעה עשר.  מו,כג ובני-דן, חושים.  מו,כד ובני, נפתלי--יחצאל וגוני, ויצר ושילם.  מו,כה אלה בני בלהה, אשר-נתן לבן לרחל בתו; ותלד את-אלה ליעקוב, כל-נפש שבעה.  מו,כו כל-הנפש הבאה ליעקוב מצריימה, יוצאי ירכו, מלבד, נשי בני-יעקוב--כל-נפש, שישים ושש.  מו,כז ובני יוסף אשר-יולד-לו במצריים, נפש שניים:  כל-הנפש לבית-יעקוב הבאה מצריימה, שבעים.  {ס}

מו,כח ואת-יהודה שלח לפניו, אל-יוסף, להורות לפניו, גושנה; ויבואו, ארצה גושן.  מו,כט ויאסור יוסף מרכבתו, ויעל לקראת-ישראל אביו גושנה; ויירא אליו, וייפול על-צוואריו, ויבך על-צוואריו, עוד.  מו,ל ויאמר ישראל אל-יוסף, אמותה הפעם, אחרי ראותי את-פניך, כי עודך חי.  מו,לא ויאמר יוסף אל-אחיו ואל-בית אביו, אעלה ואגידה לפרעה; ואומרה אליו, אחיי ובית-אבי אשר בארץ-כנען באו אליי.  מו,לב והאנשים רועי צאן, כי-אנשי מקנה היו; וצאנם ובקרם וכל-אשר להם, הביאו.  מו,לג והיה, כי-יקרא לכם פרעה; ואמר, מה-מעשיכם.  מו,לד ואמרתם, אנשי מקנה היו עבדיך מנעורינו ועד-עתה--גם-אנחנו, גם-אבותינו:  בעבור, תשבו בארץ גושן, כי-תועבת מצריים, כל-רועה צאן.  מז,א ויבוא יוסף, ויגד לפרעה, ויאמר אבי ואחיי וצאנם ובקרם וכל-אשר להם, באו מארץ כנען; והנם, בארץ גושן.  מז,ב ומקצה אחיו, לקח חמישה אנשים; ויציגם, לפני פרעה.  מז,ג ויאמר פרעה אל-אחיו, מה-מעשיכם; ויאמרו אל-פרעה, רועי צאן עבדיך--גם-אנחנו, גם-אבותינו.  מז,ד ויאמרו אל-פרעה, לגור בארץ באנו, כי-אין מרעה לצאן אשר לעבדיך, כי-כבד הרעב בארץ כנען; ועתה יישבו-נא עבדיך, בארץ גושן.  מז,ה ויאמר פרעה, אל-יוסף לאמור:  אביך ואחיך, באו אליך.  מז,ו ארץ מצריים, לפניך היא--במיטב הארץ, הושב את-אביך ואת-אחיך:  יישבו, בארץ גושן--ואם-ידעת ויש-בם אנשי-חיל, ושמתם שרי מקנה על-אשר-לי.  מז,ז ויבא יוסף את-יעקוב אביו, ויעמידהו לפני פרעה; ויברך יעקוב, את-פרעה.  מז,ח ויאמר פרעה, אל-יעקוב:  כמה, ימי שני חייך.  מז,ט ויאמר יעקוב, אל-פרעה, ימי שני מגוריי, שלושים ומאת שנה:  מעט ורעים, היו ימי שני חיי, ולא השיגו את-ימי שני חיי אבותיי, בימי מגוריהם.  מז,י ויברך יעקוב, את-פרעה; וייצא, מלפני פרעה.  מז,יא ויושב יוסף, את-אביו ואת-אחיו, וייתן להם אחוזה בארץ מצריים, במיטב הארץ בארץ רעמסס--כאשר, ציווה פרעה.  מז,יב ויכלכל יוסף את-אביו ואת-אחיו, ואת כל-בית אביו--לחם, לפי הטף.  מז,יג ולחם אין בכל-הארץ, כי-כבד הרעב מאוד; ותלה ארץ מצריים, וארץ כנען, מפני, הרעב.  מז,יד וילקט יוסף, את-כל-הכסף הנמצא בארץ-מצריים ובארץ כנען, בשבר, אשר-הם שוברים; ויבא יוסף את-הכסף, ביתה פרעה.  מז,טו וייתום הכסף, מארץ מצריים ומארץ כנען, ויבואו כל-מצריים אל-יוסף לאמור הבה-לנו לחם, ולמה נמות נגדך:  כי אפס, כסף.  מז,טז ויאמר יוסף הבו מקניכם, ואתנה לכם במקניכם--אם-אפס, כסף.  מז,יז ויביאו את-מקניהם, אל-יוסף, וייתן להם יוסף לחם בסוסים ובמקנה הצאן ובמקנה הבקר, ובחמורים; וינהלם בלחם בכל-מקניהם, בשנה ההיא.  מז,יח ותיתום, השנה ההיא, ויבואו אליו בשנה השנית ויאמרו לו לא-נכחד מאדוני, כי אם-תם הכסף ומקנה הבהמה אל-אדוני:  לא נשאר לפני אדוני, בלתי אם-גווייתנו ואדמתנו.  מז,יט למה נמות לעיניך, גם-אנחנו גם אדמתנו--קנה-אותנו ואת-אדמתנו, בלחם; ונהיה אנחנו ואדמתנו, עבדים לפרעה, ותן-זרע ונחיה ולא נמות, והאדמה לא תישם.  מז,כ וייקן יוסף את-כל-אדמת מצריים, לפרעה, כי-מכרו מצריים איש שדהו, כי-חזק עליהם הרעב; ותהי הארץ, לפרעה.  מז,כא ואת-העם--העביר אותו, לערים:  מקצה גבול-מצריים, ועד-קצהו.  מז,כב רק אדמת הכוהנים, לא קנה:  כי חוק לכוהנים מאת פרעה, ואכלו את-חוקם אשר נתן להם פרעה--על-כן, לא מכרו את-אדמתם.  מז,כג ויאמר יוסף אל-העם, הן קניתי אתכם היום ואת-אדמתכם לפרעה; הא-לכם זרע, וזרעתם את-האדמה.  מז,כד והיה, בתבואות, ונתתם חמישית, לפרעה; וארבע הידות יהיה לכם לזרע השדה ולאוכלכם, ולאשר בבתיכם--ולאכול לטפכם.  מז,כה ויאמרו, החייתנו; נמצא-חן בעיני אדוני, והיינו עבדים לפרעה.  מז,כו וישם אותה יוסף לחוק עד-היום הזה על-אדמת מצריים, לפרעה--לחומש:  רק אדמת הכוהנים, לבדם--לא הייתה, לפרעה.  מז,כז ויישב ישראל בארץ מצריים, בארץ גושן; וייאחזו בה, ויפרו וירבו מאוד.  מז,כח ויחי יעקוב בארץ מצריים, שבע עשרה שנה; ויהי ימי-יעקוב, שני חייו--שבע שנים, וארבעים ומאת שנה.  מז,כט ויקרבו ימי-ישראל, למות, ויקרא לבנו ליוסף ויאמר לו אם-נא מצאתי חן בעיניך, שים-נא ידך תחת ירכי; ועשית עימדי חסד ואמת, אל-נא תקברני במצריים.  מז,ל ושכבתי, עם-אבותיי, ונשאתני ממצריים, וקברתני בקבורתם; ויאמר, אנוכי אעשה כדברך.  מז,לא ויאמר, הישבעה לי--ויישבע, לו; וישתחו ישראל, על-ראש המיטה.  {פ}

מח,א ויהי, אחרי הדברים האלה, ויאמר ליוסף, הנה אביך חולה; וייקח את-שני בניו, עימו--את-מנשה, ואת-אפריים.  מח,ב ויגד ליעקוב--ויאמר, הנה בנך יוסף בא אליך; ויתחזק, ישראל, ויישב, על-המיטה.  מח,ג ויאמר יעקוב אל-יוסף, אל שדיי נראה-אליי בלוז בארץ כנען; ויברך, אותי.  מח,ד ויאמר אליי, הנני מפרך והרביתיך, ונתתיך, לקהל עמים; ונתתי את-הארץ הזאת, לזרעך אחריך--אחוזת עולם.  מח,ה ועתה שני-בניך הנולדים לך בארץ מצריים, עד-בואי אליך מצריימה--לי-הם:  אפריים, ומנשה--כראובן ושמעון, יהיו-לי.  מח,ו ומולדתך אשר-הולדת אחריהם, לך יהיו; על שם אחיהם ייקראו, בנחלתם.  מח,ז ואני בבואי מפדן, מתה עליי רחל בארץ כנען בדרך, בעוד כברת-ארץ, לבוא אפרתה; ואקברהא שם בדרך אפרת, היא בית לחם.  מח,ח וירא ישראל, את-בני יוסף; ויאמר, מי-אלה.  מח,ט ויאמר יוסף, אל-אביו, בניי הם, אשר-נתן-לי אלוהים בזה; ויאמר, קחם-נא אליי ואברכם.  מח,י ועיני ישראל כבדו מזוקן, לא יוכל לראות; ויגש אותם אליו, ויישק להם ויחבק להם.  מח,יא ויאמר ישראל אל-יוסף, ראה פניך לא פיללתי; והנה הראה אותי אלוהים, גם את-זרעך.  מח,יב ויוצא יוסף אותם, מעם ברכיו; וישתחו לאפיו, ארצה.  מח,יג וייקח יוסף, את-שניהם--את-אפריים בימינו משמאל ישראל, ואת-מנשה בשמאלו מימין ישראל; ויגש, אליו.  מח,יד וישלח ישראל את-ימינו וישת על-ראש אפריים, והוא הצעיר, ואת-שמאלו, על-ראש מנשה:  שיכל, את-ידיו, כי מנשה, הבכור.  מח,טו ויברך את-יוסף, ויאמר:  האלוהים אשר התהלכו אבותיי לפניו, אברהם ויצחק--האלוהים הרועה אותי, מעודי עד-היום הזה.  מח,טז המלאך הגואל אותי מכל-רע, יברך את-הנערים, וייקרא בהם שמי, ושם אבותיי אברהם ויצחק; וידגו לרוב, בקרב הארץ.  מח,יז וירא יוסף, כי-ישית אביו יד-ימינו על-ראש אפריים--ויירע בעיניו; ויתמוך יד-אביו, להסיר אותה מעל ראש-אפריים--על-ראש מנשה.  מח,יח ויאמר יוסף אל-אביו, לא-כן אבי:  כי-זה הבכור, שים ימינך על-ראשו.  מח,יט וימאן אביו, ויאמר ידעתי בני ידעתי--גם-הוא יהיה-לעם, וגם-הוא יגדל; ואולם, אחיו הקטון יגדל ממנו, וזרעו, יהיה מלוא-הגויים.  מח,כ ויברכם ביום ההוא, לאמור, בך יברך ישראל לאמור, ישימך אלוהים כאפריים וכמנשה; וישם את-אפריים, לפני מנשה.  מח,כא ויאמר ישראל אל-יוסף, הנה אנוכי מת; והיה אלוהים, עימכם, והשיב אתכם, אל-ארץ אבותיכם.  מח,כב ואני נתתי לך, שכם אחד--על-אחיך:  אשר לקחתי מיד האמורי, בחרבי ובקשתי.  {פ}

מט,א ויקרא יעקוב, אל-בניו; ויאמר, היאספו ואגידה לכם, את אשר-יקרא אתכם, באחרית הימים.  מט,ב היקבצו ושמעו, בני יעקוב; ושמעו, אל-ישראל אביכם.  מט,ג ראובן בכורי אתה, כוחי וראשית אוני--יתר שאת, ויתר עז.  מט,ד פחז כמים אל-תותר, כי עלית משכבי אביך; אז חיללת, יצועי עלה.  {פ}

מט,ה שמעון ולוי, אחים--כלי חמס, מכרותיהם.  מט,ו בסודם אל-תבוא נפשי, בקהלם אל-תיחד כבודי:  כי באפם הרגו איש, וברצונם עיקרו-שור.  מט,ז ארור אפם כי עז, ועברתם כי קשתה; אחלקם ביעקוב, ואפיצם בישראל.  {פ}

מט,ח יהודה, אתה יודוך אחיך--ידך, בעורף אויביך; ישתחוו לך, בני אביך.  מט,ט גור אריה יהודה, מטרף בני עלית; כרע רבץ כאריה וכלביא, מי יקימנו.  מט,י לא-יסור שבט מיהודה, ומחוקק מבין רגליו, עד כי-יבוא שילה, ולו ייקהת עמים.  מט,יא אוסרי לגפן עירו, ולשורקה בני אתונו; כיבס ביין לבושו, ובדם-ענבים סותו.  מט,יב חכלילי עיניים, מיין; ולבן-שיניים, מחלב.  {פ}

מט,יג זבולון, לחוף ימים ישכון; והוא לחוף אונייות, וירכתו על-צידון.  {פ}

מט,יד יששכר, חמור גרם--רובץ, בין המשפתיים.  מט,טו וירא מנוחה כי טוב, ואת-הארץ כי נעמה; ויט שכמו לסבול, ויהי למס-עובד.  {ס}

מט,טז דן, ידין עמו--כאחד, שבטי ישראל.  מט,יז יהי-דן נחש עלי-דרך, שפיפון עלי-אורח--הנושך, עיקבי-סוס, וייפול רוכבו, אחור.  מט,יח לישועתך, קיוויתי יהוה.  {ס}

מט,יט גד, גדוד יגודנו; והוא, יגוד עקב.  {ס}

מט,כ מאשר, שמנה לחמו; והוא ייתן, מעדני-מלך.  {ס}

מט,כא נפתלי, איילה שלוחה--הנותן, אמרי-שפר.  {ס}

מט,כב בן פורת יוסף, בן פורת עלי-עין; בנות, צעדה עלי-שור.  מט,כג וימררוהו, ורובו; וישטמוהו, בעלי חיצים.  מט,כד ותשב באיתן קשתו, ויפוזו זרועי ידיו; מידי אביר יעקוב, משם רועה אבן ישראל.  מט,כה מאל אביך ויעזרך, ואת שדיי ויברכך, ברכות שמיים מעל, ברכות תהום רובצת תחת; ברכות שדיים, ורחם.  מט,כו ברכות אביך, גברו על-ברכות הוריי, עד-תאוות, גבעות עולם; תהיינה לראש יוסף, ולקודקוד נזיר אחיו.  {פ}

מט,כז בנימין זאב יטרף, בבוקר יאכל עד; ולערב, יחלק שלל.  מט,כח כל-אלה שבטי ישראל, שנים עשר; וזאת אשר-דיבר להם אביהם, ויברך אותם--איש אשר כברכתו, בירך אותם.  מט,כט ויצו אותם, ויאמר אליהם אני נאסף אל-עמי--קברו אותי, אל-אבותיי:  אל-המערה--אשר בשדה, עפרון החיתי.  מט,ל במערה אשר בשדה המכפלה, אשר על-פני-ממרא--בארץ כנען:  אשר קנה אברהם את-השדה, מאת עפרון החיתי--לאחוזת-קבר.  מט,לא שמה קברו את-אברהם, ואת שרה אשתו, שמה קברו את-יצחק, ואת רבקה אשתו; ושמה קברתי, את-לאה.  מט,לב מקנה השדה והמערה אשר-בו, מאת בני-חת.  מט,לג ויכל יעקוב לצוות את-בניו, ויאסוף רגליו אל-המיטה; ויגווע, וייאסף אל-עמיו.  נ,א וייפול יוסף, על-פני אביו; ויבך עליו, ויישק-לו.  נ,ב ויצו יוסף את-עבדיו את-הרופאים, לחנוט את-אביו; ויחנטו הרופאים, את-ישראל.  נ,ג וימלאו-לו ארבעים יום, כי כן ימלאו ימי החנוטים; ויבכו אותו מצריים, שבעים יום.  נ,ד ויעברו, ימי בכיתו, וידבר יוסף, אל-בית פרעה לאמור:  אם-נא מצאתי חן, בעיניכם--דברו-נא, באוזני פרעה לאמור.  נ,ה אבי השביעני לאמור, הנה אנוכי מת--בקברי אשר כריתי לי בארץ כנען, שמה תקברני; ועתה, אעלה-נא ואקברה את-אבי--ואשובה.  נ,ו ויאמר, פרעה:  עלה וקבור את-אביך, כאשר השביעך.  נ,ז ויעל יוסף, לקבור את-אביו; ויעלו איתו כל-עבדי פרעה, זקני ביתו, וכול, זקני ארץ-מצריים.  נ,ח וכול בית יוסף, ואחיו ובית אביו:  רק, טפם וצאנם ובקרם--עזבו, בארץ גושן.  נ,ט ויעל עימו, גם-רכב גם-פרשים; ויהי המחנה, כבד מאוד.  נ,י ויבואו עד-גורן האטד, אשר בעבר הירדן, ויספדו-שם, מספד גדול וכבד מאוד; ויעש לאביו אבל, שבעת ימים.  נ,יא וירא יושב הארץ הכנעני את-האבל, בגורן האטד, ויאמרו, אבל-כבד זה למצריים; על-כן קרא שמה, אביל מצריים, אשר, בעבר הירדן.  נ,יב ויעשו בניו, לו--כן, כאשר ציוום.  נ,יג וישאו אותו בניו, ארצה כנען, ויקברו אותו, במערת שדה המכפלה:  אשר קנה אברהם את-השדה לאחוזת-קבר, מאת עפרון החיתי--על-פני ממרא.  נ,יד וישב יוסף מצריימה הוא ואחיו, וכל-העולים איתו לקבור את-אביו, אחרי, קוברו את-אביו.  נ,טו ויראו אחי-יוסף, כי-מת אביהם, ויאמרו, לו ישטמנו יוסף; והשב ישיב, לנו, את כל-הרעה, אשר גמלנו אותו.  נ,טז ויצוו, אל-יוסף לאמור:  אביך ציווה, לפני מותו לאמור.  נ,יז כה-תאמרו ליוסף, אנא שא נא פשע אחיך וחטאתם כי-רעה גמלוך, ועתה שא נא, לפשע עבדי אלוהי אביך; ויבך יוסף, בדברם אליו.  נ,יח וילכו, גם-אחיו, וייפלו, לפניו; ויאמרו, הננו לך לעבדים.  נ,יט ויאמר אליהם יוסף, אל-תיראו:  כי התחת אלוהים, אני.  נ,כ ואתם, חשבתם עליי רעה; אלוהים, חשבה לטובה, למען עשה כיום הזה, להחיות עם-רב.  נ,כא ועתה, אל-תיראו--אנוכי אכלכל אתכם, ואת-טפכם; וינחם אותם, וידבר על-ליבם.  נ,כב ויישב יוסף במצריים, הוא ובית אביו; ויחי יוסף, מאה ועשר שנים.  נ,כג וירא יוסף לאפריים, בני שילשים; גם, בני מכיר בן-מנשה--יולדו, על-ברכי יוסף.  נ,כד ויאמר יוסף אל-אחיו, אנוכי מת; ואלוהים פקוד יפקוד אתכם, והעלה אתכם מן-הארץ הזאת, אל-הארץ, אשר נשבע לאברהם ליצחק וליעקוב.  נ,כה וישבע יוסף, את-בני ישראל לאמור:  פקוד יפקוד אלוהים אתכם, והעליתם את-עצמותיי מזה.  נ,כו וימת יוסף, בן-מאה ועשר שנים; ויחנטו אותו, ויישם בארון במצריים.  {ש}


שמות

א,א ואלה, שמות בני ישראל, הבאים, מצריימה:  את יעקוב, איש וביתו באו.  א,ב ראובן שמעון, לוי ויהודה.  א,ג יששכר זבולון, ובנימין.  א,ד דן ונפתלי, גד ואשר.  א,ה ויהי, כל-נפש יוצאי ירך-יעקוב--שבעים נפש; ויוסף, היה במצריים.  א,ו וימת יוסף וכל-אחיו, וכול הדור ההוא.  א,ז ובני ישראל, פרו וישרצו וירבו ויעצמו--במאוד מאוד; ותימלא הארץ, אותם.  {פ}

א,ח ויקם מלך-חדש, על-מצריים, אשר לא-ידע, את-יוסף.  א,ט ויאמר, אל-עמו:  הנה, עם בני ישראל--רב ועצום, ממנו.  א,י הבה נתחכמה, לו:  פן-ירבה, והיה כי-תקראנה מלחמה ונוסף גם-הוא על-שונאינו, ונלחם-בנו, ועלה מן-הארץ.  א,יא וישימו עליו שרי מיסים, למען ענותו בסבלותם; וייבן ערי מסכנות, לפרעה--את-פיתום, ואת-רעמסס.  א,יב וכאשר יענו אותו, כן ירבה וכן יפרוץ; ויקוצו, מפני בני ישראל.  א,יג ויעבידו מצריים את-בני ישראל, בפרך.  א,יד וימררו את-חייהם בעבודה קשה, בחומר ובלבינים, ובכל-עבודה, בשדה--את, כל-עבודתם, אשר-עבדו בהם, בפרך.  א,טו ויאמר מלך מצריים, למיילדות העברייות, אשר שם האחת שפרה, ושם השנית פועה.  א,טז ויאמר, ביילדכן את-העברייות, וראיתן, על-האובניים:  אם-בן הוא והמיתן אותו, ואם-בת היא וחיה.  א,יז ותיראנה המיילדות, את-האלוהים, ולא עשו, כאשר דיבר אליהן מלך מצריים; ותחיינה, את-הילדים.  א,יח ויקרא מלך-מצריים, למיילדות, ויאמר להן, מדוע עשיתן הדבר הזה; ותחיינה, את-הילדים.  א,יט ותאמרנה המיילדות אל-פרעה, כי לא כנשים המצרייות העברייות:  כי-חיות הנה, בטרם תבוא אליהן המיילדת וילדו.  א,כ וייטב אלוהים, למיילדות; ויירב העם ויעצמו, מאוד.  א,כא ויהי, כי-יראו המיילדות את-האלוהים; ויעש להם, בתים.  א,כב ויצו פרעה, לכל-עמו לאמור:  כל-הבן היילוד, היאורה תשליכוהו, וכל-הבת, תחייון.  {פ}

ב,א וילך איש, מבית לוי; וייקח, את-בת-לוי.  ב,ב ותהר האישה, ותלד בן; ותרא אותו כי-טוב הוא, ותצפנהו שלושה ירחים.  ב,ג ולא-יכלה עוד, הצפינו, ותיקח-לו תיבת גומא, ותחמרה בחמר ובזפת; ותשם בה את-הילד, ותשם בסוף על-שפת היאור.  ב,ד ותיתצב אחותו, מרחוק, לדעה, מה-ייעשה לו.  ב,ה ותרד בת-פרעה לרחוץ על-היאור, ונערותיה הולכות על-יד היאור; ותרא את-התיבה בתוך הסוף, ותשלח את-אמתה ותיקחהא.  ב,ו ותפתח ותראהו את-הילד, והנה-נער בוכה; ותחמול עליו--ותאמר, מילדי העברים זה.  ב,ז ותאמר אחותו, אל-בת-פרעה, האלך וקראתי לך אישה מינקת, מן העברייות; ותיניק לך, את-הילד.  ב,ח ותאמר-לה בת-פרעה, לכי; ותלך, העלמה, ותקרא, את-אם הילד.  ב,ט ותאמר לה בת-פרעה, היליכי את-הילד הזה והיניקיהו לי, ואני, אתן את-שכרך; ותיקח האישה הילד, ותניקהו.  ב,י ויגדל הילד, ותביאהו לבת-פרעה, ויהי-לה, לבן; ותקרא שמו, משה, ותאמר, כי מן-המים משיתיהו.  ב,יא ויהי בימים ההם, ויגדל משה וייצא אל-אחיו, וירא, בסבלותם; וירא איש מצרי, מכה איש-עברי מאחיו.  ב,יב וייפן כה וכה, וירא כי אין איש; ויך, את-המצרי, ויטמנהו, בחול.  ב,יג וייצא ביום השני, והנה שני-אנשים עברים ניצים; ויאמר, לרשע, למה תכה, ריעך.  ב,יד ויאמר מי שמך לאיש שר ושופט, עלינו--הלהורגני אתה אומר, כאשר הרגת את-המצרי; ויירא משה ויאמר, אכן נודע הדבר.  ב,טו וישמע פרעה את-הדבר הזה, ויבקש להרוג את-משה; ויברח משה מפני פרעה, ויישב בארץ-מדיין ויישב על-הבאר.  ב,טז ולכוהן מדיין, שבע בנות; ותבואנה ותדלינה, ותמלאנה את-הרהטים, להשקות, צאן אביהן.  ב,יז ויבואו הרועים, ויגרשום; ויקם משה ויושיען, וישק את-צאנם.  ב,יח ותבואנה, אל-רעואל אביהן; ויאמר, מדוע מיהרתן בוא היום.  ב,יט ותאמרנה--איש מצרי, הצילנו מיד הרועים; וגם-דלה דלה לנו, וישק את-הצאן.  ב,כ ויאמר אל-בנותיו, ואיו; למה זה עזבתן את-האיש, קראן לו ויאכל לחם.  ב,כא ויואל משה, לשבת את-האיש; וייתן את-ציפורה בתו, למשה.  ב,כב ותלד בן, ויקרא את-שמו גרשום:  כי אמר--גר הייתי, בארץ נוכרייה.  {פ}

ב,כג ויהי בימים הרבים ההם, וימת מלך מצריים, וייאנחו בני-ישראל מן-העבודה, ויזעקו; ותעל שוועתם אל-האלוהים, מן-העבודה.  ב,כד וישמע אלוהים, את-נאקתם; ויזכור אלוהים את-בריתו, את-אברהם את-יצחק ואת-יעקוב.  ב,כה וירא אלוהים, את-בני ישראל; ויידע, אלוהים.  {ס}

ג,א ומשה, היה רועה את-צאן יתרו חותנו--כוהן מדיין; וינהג את-הצאן אחר המדבר, ויבוא אל-הר האלוהים חורבה.  ג,ב ויירא מלאך יהוה אליו, בלבת-אש--מתוך הסנה; וירא, והנה הסנה בוער באש, והסנה, איננו אוכל.  ג,ג ויאמר משה--אסורה-נא ואראה, את-המראה הגדול הזה:  מדוע, לא-יבער הסנה.  ג,ד וירא יהוה, כי סר לראות; ויקרא אליו אלוהים מתוך הסנה, ויאמר משה משה--ויאמר הנני.  ג,ה ויאמר, אל-תקרב הלום; של-נעליך, מעל רגליך--כי המקום אשר אתה עומד עליו, אדמת-קודש הוא.  ג,ו ויאמר, אנוכי אלוהי אביך, אלוהי אברהם אלוהי יצחק, ואלוהי יעקוב; ויסתר משה, פניו, כי ירא, מהביט אל-האלוהים.  ג,ז ויאמר יהוה, ראה ראיתי את-עוני עמי אשר במצריים; ואת-צעקתם שמעתי מפני נוגשיו, כי ידעתי את-מכאוביו.  ג,ח וארד להצילו מיד מצריים, ולהעלותו מן-הארץ ההיא, אל-ארץ טובה ורחבה, אל-ארץ זבת חלב ודבש--אל-מקום הכנעני, והחיתי, והאמורי והפריזי, והחיווי והיבוסי.  ג,ט ועתה, הנה צעקת בני-ישראל באה אליי; וגם-ראיתי, את-הלחץ, אשר מצריים, לוחצים אותם.  ג,י ועתה לכה, ואשלחך אל-פרעה; והוצא את-עמי בני-ישראל, ממצריים.  ג,יא ויאמר משה, אל-האלוהים, מי אנוכי, כי אלך אל-פרעה; וכי אוציא את-בני ישראל, ממצריים.  ג,יב ויאמר, כי-אהיה עימך, וזה-לך האות, כי אנוכי שלחתיך:  בהוציאך את-העם, ממצריים, תעבדון את-האלוהים, על ההר הזה.  ג,יג ויאמר משה אל-האלוהים, הנה אנוכי בא אל-בני ישראל, ואמרתי להם, אלוהי אבותיכם שלחני אליכם; ואמרו-לי מה-שמו, מה אומר אליהם.  ג,יד ויאמר אלוהים אל-משה, אהיה אשר אהיה; ויאמר, כה תאמר לבני ישראל, אהיה, שלחני אליכם.  ג,טו ויאמר עוד אלוהים אל-משה, כה-תאמר אל-בני ישראל, יהוה אלוהי אבותיכם אלוהי אברהם אלוהי יצחק ואלוהי יעקוב, שלחני אליכם; זה-שמי לעולם, וזה זכרי לדור דור.  ג,טז לך ואספת את-זקני ישראל, ואמרת אליהם יהוה אלוהי אבותיכם נראה אליי, אלוהי אברהם יצחק ויעקוב, לאמור:  פקוד פקדתי אתכם, ואת-העשוי לכם במצריים.  ג,יז ואומר, אעלה אתכם מעוני מצריים, אל-ארץ הכנעני והחיתי, והאמורי והפריזי והחיווי והיבוסי--אל-ארץ זבת חלב, ודבש.  ג,יח ושמעו, לקולך; ובאת אתה וזקני ישראל אל-מלך מצריים, ואמרתם אליו יהוה אלוהי העבריים נקרה עלינו, ועתה נלכה-נא דרך שלושת ימים במדבר, ונזבחה ליהוה אלוהינו.  ג,יט ואני ידעתי--כי לא-ייתן אתכם מלך מצריים, להלוך:  ולא, ביד חזקה.  ג,כ ושלחתי את-ידי, והכיתי את-מצריים, בכול נפלאותיי, אשר אעשה בקרבו; ואחרי-כן, ישלח אתכם.  ג,כא ונתתי את-חן העם-הזה, בעיני מצריים; והיה כי תלכון, לא תלכו ריקם.  ג,כב ושאלה אישה משכנתה ומגרת ביתה, כלי-כסף וכלי זהב ושמלות; ושמתם, על-בניכם ועל-בנותיכם, וניצלתם, את-מצריים.  ד,א ויען משה, ויאמר, והן לא-יאמינו לי, ולא ישמעו בקולי:  כי יאמרו, לא-נראה אליך יהוה.  ד,ב ויאמר אליו יהוה, מה-זה בידך; ויאמר, מטה.  ד,ג ויאמר השליכהו ארצה, וישליכהו ארצה ויהי לנחש; וינס משה, מפניו.  ד,ד ויאמר יהוה, אל-משה, שלח ידך, ואחוז בזנבו; וישלח ידו ויחזק בו, ויהי למטה בכפו.  ד,ה למען יאמינו, כי-נראה אליך יהוה אלוהי אבותם:  אלוהי אברהם אלוהי יצחק, ואלוהי יעקוב.  ד,ו ויאמר יהוה לו עוד, הבא-נא ידך בחיקך, ויבא ידו, בחיקו; ויוציאה, והנה ידו מצורעת כשלג.  ד,ז ויאמר, השב ידך אל-חיקך, וישב ידו, אל-חיקו; ויוציאה, מחיקו, והנה-שבה, כבשרו.  ד,ח והיה, אם-לא יאמינו לך, ולא ישמעו, לקול האות הראשון--והאמינו, לקול האות האחרון.  ד,ט והיה אם-לא יאמינו גם לשני האותות האלה, ולא ישמעון לקולך--ולקחת ממימי היאור, ושפכת היבשה; והיו המים אשר תיקח מן-היאור, והיו לדם ביבשת.  ד,י ויאמר משה אל-יהוה, בי אדוניי, לא איש דברים אנוכי גם מתמול גם משלשום, גם מאז דברך אל-עבדך:  כי כבד-פה וכבד לשון, אנוכי.  ד,יא ויאמר יהוה אליו, מי שם פה לאדם, או מי-ישום אילם, או חירש או פיקח או עיוור--הלוא אנוכי, יהוה.  ד,יב ועתה, לך; ואנוכי אהיה עם-פיך, והוריתיך אשר תדבר.  ד,יג ויאמר, בי אדוניי; שלח-נא, ביד-תשלח.  ד,יד וייחר-אף יהוה במשה, ויאמר הלוא אהרון אחיך הלוי--ידעתי, כי-דבר ידבר הוא; וגם הנה-הוא יוצא לקראתך, וראך ושמח בליבו.  ד,טו ודיברת אליו, ושמת את-הדברים בפיו; ואנוכי, אהיה עם-פיך ועם-פיהו, והוריתי אתכם, את אשר תעשון.  ד,טז ודיבר-הוא לך, אל-העם; והיה הוא יהיה-לך לפה, ואתה תהיה-לו לאלוהים.  ד,יז ואת-המטה הזה, תיקח בידך, אשר תעשה-בו, את-האותות.  {פ}

ד,יח וילך משה וישב אל-יתר חותנו, ויאמר לו אלכה נא ואשובה אל-אחיי אשר-במצריים, ואראה, העודם חיים; ויאמר יתרו למשה, לך לשלום.  ד,יט ויאמר יהוה אל-משה במדיין, לך שוב מצריים:  כי-מתו, כל-האנשים, המבקשים, את-נפשך.  ד,כ וייקח משה את-אשתו ואת-בניו, וירכיבם על-החמור, וישב, ארצה מצריים; וייקח משה את-מטה האלוהים, בידו.  ד,כא ויאמר יהוה, אל-משה, בלכתך לשוב מצריימה, ראה כל-המופתים אשר-שמתי בידך ועשיתם לפני פרעה; ואני אחזק את-ליבו, ולא ישלח את-העם.  ד,כב ואמרת, אל-פרעה:  כה אמר יהוה, בני בכורי ישראל.  ד,כג ואומר אליך, שלח את-בני ויעבדני, ותמאן, לשלחו--הנה אנוכי הורג, את-בנך בכורך.  ד,כד ויהי בדרך, במלון; ויפגשהו יהוה, ויבקש המיתו.  ד,כה ותיקח ציפורה צור, ותכרות את-עורלת בנה, ותגע, לרגליו; ותאמר, כי חתן-דמים אתה לי.  ד,כו ויירף, ממנו; אז, אמרה, חתן דמים, למולות.  {פ}

ד,כז ויאמר יהוה אל-אהרון, לך לקראת משה המדברה; וילך, ויפגשהו בהר האלוהים--ויישק-לו.  ד,כח ויגד משה לאהרון, את כל-דברי יהוה אשר שלחו, ואת כל-האותות, אשר ציווהו.  ד,כט וילך משה, ואהרון; ויאספו, את-כל-זקני בני ישראל.  ד,ל וידבר אהרון--את כל-הדברים, אשר-דיבר יהוה אל-משה; ויעש האותות, לעיני העם.  ד,לא ויאמן, העם; וישמעו כי-פקד יהוה את-בני ישראל, וכי ראה את-עוניים, וייקדו, וישתחוו.  ה,א ואחר, באו משה ואהרון, ויאמרו, אל-פרעה:  כה-אמר יהוה, אלוהי ישראל, שלח את-עמי, ויחוגו לי במדבר.  ה,ב ויאמר פרעה--מי יהוה אשר אשמע בקולו, לשלח את-ישראל:  לא ידעתי את-יהוה, וגם את-ישראל לא אשלח.  ה,ג ויאמרו, אלוהי העברים נקרא עלינו; נלכה נא דרך שלושת ימים במדבר, ונזבחה ליהוה אלוהינו--פן-יפגענו, בדבר או בחרב.  ה,ד ויאמר אליהם, מלך מצריים, למה משה ואהרון, תפריעו את-העם ממעשיו; לכו, לסבלותיכם.  ה,ה ויאמר פרעה, הן-רבים עתה עם הארץ; והשבתם אותם, מסבלותם.  ה,ו ויצו פרעה, ביום ההוא, את-הנוגשים בעם, ואת-שוטריו לאמור.  ה,ז לא תוסיפון לתת תבן לעם, ללבון הלבינים--כתמול שלשום:  הם, ילכו, וקוששו להם, תבן.  ה,ח ואת-מתכונת הלבינים אשר הם עושים תמול שלשום, תשימו עליהם--לא תגרעו, ממנו:  כי-נרפים הם--על-כן הם צועקים לאמור, נלכה נזבחה לאלוהינו.  ה,ט תכבד העבודה על-האנשים, ויעשו-בה; ואל-ישעו, בדברי-שקר.  ה,י וייצאו נוגשי העם, ושוטריו, ויאמרו אל-העם, לאמור:  כה אמר פרעה, אינני נותן לכם תבן.  ה,יא אתם, לכו קחו לכם תבן, מאשר, תמצאו:  כי אין נגרע מעבודתכם, דבר.  ה,יב ויפץ העם, בכל-ארץ מצריים, לקושש קש, לתבן.  ה,יג והנוגשים, אצים לאמור:  כלו מעשיכם דבר-יום ביומו, כאשר בהיות התבן.  ה,יד ויוכו, שוטרי בני ישראל, אשר-שמו עליהם, נוגשי פרעה לאמור:  מדוע לא כיליתם חוקכם ללבון, כתמול שלשום--גם-תמול, גם-היום.  ה,טו ויבואו, שוטרי בני ישראל, ויצעקו אל-פרעה, לאמור:  למה תעשה כה, לעבדיך.  ה,טז תבן, אין ניתן לעבדיך, ולבינים אומרים לנו, עשו; והנה עבדיך מוכים, וחטאת עמך.  ה,יז ויאמר נרפים אתם, נרפים; על-כן אתם אומרים, נלכה נזבחה ליהוה.  ה,יח ועתה לכו עבדו, ותבן לא-יינתן לכם; ותוכן לבינים, תיתנו.  ה,יט ויראו שוטרי בני-ישראל, אותם--ברע לאמור:  לא-תגרעו מלבניכם, דבר-יום ביומו.  ה,כ ויפגעו את-משה ואת-אהרון, ניצבים לקראתם, בצאתם, מאת פרעה.  ה,כא ויאמרו אליהם, ירא יהוה עליכם וישפוט:  אשר הבאשתם את-ריחנו, בעיני פרעה ובעיני עבדיו, לתת-חרב בידם, להורגנו.  ה,כב וישב משה אל-יהוה, ויאמר:  אדוניי, למה הרעות לעם הזה--למה זה, שלחתני.  ה,כג ומאז באתי אל-פרעה, לדבר בשמך, הרע, לעם הזה; והצל לא-הצלת, את-עמך.  ו,א ויאמר יהוה, אל-משה, עתה תראה, אשר אעשה לפרעה:  כי ביד חזקה, ישלחם, וביד חזקה, יגרשם מארצו.  {ס}

ו,ב וידבר אלוהים, אל-משה; ויאמר אליו, אני יהוה.  ו,ג ואירא, אל-אברהם אל-יצחק ואל-יעקוב--באל שדיי; ושמי יהוה, לא נודעתי להם.  ו,ד וגם הקימותי את-בריתי איתם, לתת להם את-ארץ כנען--את ארץ מגוריהם, אשר-גרו בה.  ו,ה וגם אני שמעתי, את-נאקת בני ישראל, אשר מצריים, מעבידים אותם; ואזכור, את-בריתי.  ו,ו לכן אמור לבני-ישראל, אני יהוה, והוצאתי אתכם מתחת סבלות מצריים, והצלתי אתכם מעבודתם; וגאלתי אתכם בזרוע נטויה, ובשפטים גדולים.  ו,ז ולקחתי אתכם לי לעם, והייתי לכם לאלוהים; וידעתם, כי אני יהוה אלוהיכם, המוציא אתכם, מתחת סבלות מצריים.  ו,ח והבאתי אתכם, אל-הארץ, אשר נשאתי את-ידי, לתת אותה לאברהם ליצחק וליעקוב; ונתתי אותה לכם מורשה, אני יהוה.  ו,ט וידבר משה כן, אל-בני ישראל; ולא שמעו, אל-משה, מקוצר רוח, ומעבודה קשה.  {פ}

ו,י וידבר יהוה, אל-משה לאמור.  ו,יא בוא דבר, אל-פרעה מלך מצריים; וישלח את-בני-ישראל, מארצו.  ו,יב וידבר משה, לפני יהוה לאמור:  הן בני-ישראל, לא-שמעו אליי, ואיך ישמעני פרעה, ואני ערל שפתיים.  {פ}

ו,יג וידבר יהוה, אל-משה ואל-אהרון, ויצוום אל-בני ישראל, ואל-פרעה מלך מצריים--להוציא את-בני-ישראל, מארץ מצריים.  {ס}

ו,יד אלה, ראשי בית-אבותם:  בני ראובן בכור ישראל, חנוך ופלוא חצרון וכרמי--אלה, משפחות ראובן.  ו,טו ובני שמעון, ימואל וימין ואוהד ויכין וצוחר, ושאול, בן-הכנענית; אלה, משפחות שמעון.  ו,טז ואלה שמות בני-לוי, לתולדותם--גרשון, וקהת ומררי; ושני חיי לוי, שבע ושלושים ומאת שנה.  ו,יז בני גרשון לבני ושמעי, למשפחותם.  ו,יח ובני קהת--עמרם ויצהר, וחברון ועוזיאל; ושני חיי קהת, שלוש ושלושים ומאת שנה.  ו,יט ובני מררי, מחלי ומושי; אלה משפחות הלוי, לתולדותם.  ו,כ וייקח עמרם את-יוכבד דודתו, לו לאישה, ותלד לו, את-אהרון ואת-משה; ושני חיי עמרם, שבע ושלושים ומאת שנה.  ו,כא ובני, יצהר--קורח ונפג, וזכרי.  ו,כב ובני, עוזיאל--מישאל ואלצפן, וסתרי.  ו,כג וייקח אהרון את-אלישבע בת-עמינדב, אחות נחשון--לו לאישה; ותלד לו, את-נדב ואת-אביהוא, את-אלעזר, ואת-איתמר.  ו,כד ובני קורח, אסיר ואלקנה ואביאסף; אלה, משפחות הקורחי.  ו,כה ואלעזר בן-אהרון לקח-לו מבנות פוטיאל, לו לאישה, ותלד לו, את-פינחס; אלה, ראשי אבות הלויים--למשפחותם.  ו,כו הוא אהרון, ומשה--אשר אמר יהוה, להם, הוציאו את-בני ישראל מארץ מצריים, על-צבאותם.  ו,כז הם, המדברים אל-פרעה מלך-מצריים, להוציא את-בני-ישראל, ממצריים; הוא משה, ואהרון.  ו,כח ויהי, ביום דיבר יהוה אל-משה--בארץ מצריים.  {ס}

ו,כט וידבר יהוה אל-משה לאמור, אני יהוה; דבר, אל-פרעה מלך מצריים, את כל-אשר אני, דובר אליך.  ו,ל ויאמר משה, לפני יהוה:  הן אני, ערל שפתיים, ואיך, ישמע אליי פרעה.  {פ}

ז,א ויאמר יהוה אל-משה, ראה נתתיך אלוהים לפרעה; ואהרון אחיך, יהיה נביאך.  ז,ב אתה תדבר, את כל-אשר אצווך; ואהרון אחיך ידבר אל-פרעה, ושילח את-בני-ישראל מארצו.  ז,ג ואני אקשה, את-לב פרעה; והרביתי את-אותותיי ואת-מופתיי, בארץ מצריים.  ז,ד ולא-ישמע אליכם פרעה, ונתתי את-ידי במצריים; והוצאתי את-צבאותיי את-עמי בני-ישראל, מארץ מצריים, בשפטים, גדולים.  ז,ה וידעו מצריים כי-אני יהוה, בנטותי את-ידי על-מצריים; והוצאתי את-בני-ישראל, מתוכם.  ז,ו ויעש משה, ואהרון--כאשר ציווה יהוה אותם, כן עשו.  ז,ז ומשה, בן-שמונים שנה, ואהרון, בן-שלוש ושמונים שנה--בדברם, אל-פרעה.  {פ}

ז,ח ויאמר יהוה, אל-משה ואל-אהרון לאמור.  ז,ט כי ידבר אליכם פרעה לאמור, תנו לכם מופת; ואמרת אל-אהרון, קח את-מטך והשלך לפני-פרעה--יהי לתנין.  ז,י ויבוא משה ואהרון, אל-פרעה, ויעשו כן, כאשר ציווה יהוה; וישלך אהרון את-מטהו, לפני פרעה ולפני עבדיו--ויהי לתנין.  ז,יא ויקרא, גם-פרעה, לחכמים, ולמכשפים; ויעשו גם-הם חרטומי מצריים, בלהטיהם--כן.  ז,יב וישליכו איש מטהו, ויהיו לתנינים; ויבלע מטה-אהרון, את-מטותם.  ז,יג ויחזק לב פרעה, ולא שמע אליהם:  כאשר, דיבר יהוה.  {ס}

ז,יד ויאמר יהוה אל-משה, כבד לב פרעה; מיאן, לשלח העם.  ז,טו לך אל-פרעה בבוקר, הנה יוצא המימה, וניצבת לקראתו, על-שפת היאור; והמטה אשר-נהפך לנחש, תיקח בידך.  ז,טז ואמרת אליו, יהוה אלוהי העברים שלחני אליך לאמור, שלח את-עמי, ויעבדוני במדבר; והנה לא-שמעת, עד-כה.  ז,יז כה, אמר יהוה, בזאת תדע, כי אני יהוה:  הנה אנוכי מכה במטה אשר-בידי, על-המים אשר ביאור--ונהפכו לדם.  ז,יח והדגה אשר-ביאור תמות, ובאש היאור; ונלאו מצריים, לשתות מים מן-היאור.  {ס}

ז,יט ויאמר יהוה אל-משה, אמור אל-אהרון קח מטך ונטה-ידך על-מימי מצריים על-נהרותם על-יאוריהם ועל-אגמיהם ועל כל-מקוה מימיהם--ויהיו-דם; והיה דם בכל-ארץ מצריים, ובעצים ובאבנים.  ז,כ ויעשו-כן משה ואהרון כאשר ציווה יהוה, וירם במטה ויך את-המים אשר ביאור, לעיני פרעה, ולעיני עבדיו; וייהפכו כל-המים אשר-ביאור, לדם.  ז,כא והדגה אשר-ביאור מתה, ויבאש היאור, ולא-יכלו מצריים, לשתות מים מן-היאור; ויהי הדם, בכל-ארץ מצריים.  ז,כב ויעשו-כן חרטומי מצריים, בלטיהם; ויחזק לב-פרעה ולא-שמע אליהם, כאשר דיבר יהוה.  ז,כג וייפן פרעה, ויבוא אל-ביתו; ולא-שת ליבו, גם-לזאת.  ז,כד ויחפרו כל-מצריים סביבות היאור, מים לשתות:  כי לא יכלו לשתות, ממימי היאור.  ז,כה ויימלא, שבעת ימים, אחרי הכות-יהוה, את-היאור.  {פ}

ז,כו ויאמר יהוה אל-משה, בוא אל-פרעה; ואמרת אליו, כה אמר יהוה, שלח את-עמי, ויעבדוני.  ז,כז ואם-מאן אתה, לשלח:  הנה אנוכי, נוגף את-כל-גבולך--בצפרדעים.  ז,כח ושרץ היאור, צפרדעים, ועלו ובאו בביתך, ובחדר משכבך ועל-מיטתך; ובבית עבדיך ובעמך, ובתנוריך ובמשארותיך.  ז,כט ובך ובעמך, ובכל-עבדיך--יעלו, הצפרדעים.  ח,א ויאמר יהוה, אל-משה, אמור אל-אהרון נטה את-ידך במטך, על-הנהרות על-היאורים ועל-האגמים; והעל את-הצפרדעים, על-ארץ מצריים.  ח,ב ויט אהרון את-ידו, על מימי מצריים; ותעל, הצפרדע, ותכס, את-ארץ מצריים.  ח,ג ויעשו-כן החרטומים, בלטיהם; ויעלו את-הצפרדעים, על-ארץ מצריים.  ח,ד ויקרא פרעה למשה ולאהרון, ויאמר העתירו אל-יהוה, ויסר הצפרדעים, ממני ומעמי; ואשלחה, את-העם, ויזבחו, ליהוה.  ח,ה ויאמר משה לפרעה, התפאר עליי, למתיי אעתיר לך ולעבדיך ולעמך, להכרית הצפרדעים ממך ומבתיך:  רק ביאור, תישארנה.  ח,ו ויאמר, למחר; ויאמר, כדברך--למען תדע, כי-אין כיהוה אלוהינו.  ח,ז וסרו הצפרדעים, ממך ומבתיך, ומעבדיך, ומעמך:  רק ביאור, תישארנה.  ח,ח וייצא משה ואהרון, מעם פרעה; ויצעק משה אל-יהוה, על-דבר הצפרדעים אשר-שם לפרעה.  ח,ט ויעש יהוה, כדבר משה; וימותו, הצפרדעים, מן-הבתים מן-החצרות, ומן-השדות.  ח,י ויצברו אותם, חומרים חומרים; ותבאש, הארץ.  ח,יא וירא פרעה, כי הייתה הרווחה, והכבד את-ליבו, ולא שמע אליהם:  כאשר, דיבר יהוה.  {ס}

ח,יב ויאמר יהוה, אל-משה, אמור אל-אהרון, נטה את-מטך והך את-עפר הארץ; והיה לכינים, בכל-ארץ מצריים.  ח,יג ויעשו-כן, ויט אהרון את-ידו במטהו ויך את-עפר הארץ, ותהי הכינם, באדם ובבהמה:  כל-עפר הארץ היה כינים, בכל-ארץ מצריים.  ח,יד ויעשו-כן החרטומים בלטיהם להוציא את-הכינים, ולא יכולו; ותהי, הכינם, באדם, ובבהמה.  ח,טו ויאמרו החרטומים אל-פרעה, אצבע אלוהים היא; ויחזק לב-פרעה ולא-שמע אליהם, כאשר דיבר יהוה.  {ס}

ח,טז ויאמר יהוה אל-משה, השכם בבוקר והתייצב לפני פרעה--הנה, יוצא המימה; ואמרת אליו, כה אמר יהוה, שלח עמי, ויעבדוני.  ח,יז כי אם-אינך, משלח את-עמי--הנני משליח בך ובעבדיך ובעמך ובבתיך, את-הערוב; ומלאו בתי מצריים, את-הערוב, וגם האדמה, אשר-הם עליה.  ח,יח והפליתי ביום ההוא את-ארץ גושן, אשר עמי עומד עליה, לבלתי היות-שם, ערוב--למען תדע, כי אני יהוה בקרב הארץ.  ח,יט ושמתי פדות, בין עמי ובין עמך; למחר יהיה, האות הזה.  ח,כ ויעש יהוה, כן, ויבוא ערוב כבד, ביתה פרעה ובית עבדיו; ובכל-ארץ מצריים תישחת הארץ, מפני הערוב.  ח,כא ויקרא פרעה, אל-משה ולאהרון; ויאמר, לכו זבחו לאלוהיכם--בארץ.  ח,כב ויאמר משה, לא נכון לעשות כן, כי תועבת מצריים, נזבח ליהוה אלוהינו:  הן נזבח את-תועבת מצריים, לעיניהם--ולא יסקלונו.  ח,כג דרך שלושת ימים, נלך במדבר; וזבחנו ליהוה אלוהינו, כאשר יאמר אלינו.  ח,כד ויאמר פרעה, אנוכי אשלח אתכם וזבחתם ליהוה אלוהיכם במדבר--רק הרחק לא-תרחיקו, ללכת; העתירו, בעדי.  ח,כה ויאמר משה, הנה אנוכי יוצא מעימך והעתרתי אל-יהוה, וסר הערוב מפרעה מעבדיו ומעמו, מחר:  רק, אל-יוסף פרעה התל, לבלתי שלח את-העם, לזבוח ליהוה.  ח,כו וייצא משה, מעם פרעה; ויעתר, אל-יהוה.  ח,כז ויעש יהוה, כדבר משה, ויסר הערוב, מפרעה מעבדיו ומעמו:  לא נשאר, אחד.  ח,כח ויכבד פרעה את-ליבו, גם בפעם הזאת; ולא שילח, את-העם.  {פ}

ט,א ויאמר יהוה אל-משה, בוא אל-פרעה; ודיברת אליו, כה-אמר יהוה אלוהי העברים, שלח את-עמי, ויעבדוני.  ט,ב כי אם-מאן אתה, לשלח, ועודך, מחזיק בם.  ט,ג הנה יד-יהוה הויה, במקנך אשר בשדה, בסוסים בחמורים בגמלים, בבקר ובצאן--דבר, כבד מאוד.  ט,ד והפלה יהוה--בין מקנה ישראל, ובין מקנה מצריים; ולא ימות מכל-לבני ישראל, דבר.  ט,ה וישם יהוה, מועד לאמור:  מחר, יעשה יהוה הדבר הזה--בארץ.  ט,ו ויעש יהוה את-הדבר הזה, ממוחרת, וימת, כול מקנה מצריים; וממקנה בני-ישראל, לא-מת אחד.  ט,ז וישלח פרעה--והנה לא-מת ממקנה ישראל, עד-אחד; ויכבד לב פרעה, ולא שילח את-העם.  {פ}

ט,ח ויאמר יהוה, אל-משה ואל-אהרון, קחו לכם מלוא חופניכם, פיח כבשן; וזרקו משה השמיימה, לעיני פרעה.  ט,ט והיה לאבק, על כל-ארץ מצריים; והיה על-האדם ועל-הבהמה, לשחין פורח אבעבועות--בכל-ארץ מצריים.  ט,י ויקחו את-פיח הכבשן, ויעמדו לפני פרעה, ויזרוק אותו משה, השמיימה; ויהי, שחין אבעבועות, פורח, באדם ובבהמה.  ט,יא ולא-יכלו החרטומים, לעמוד לפני משה--מפני השחין:  כי-היה השחין, בחרטומים ובכל-מצריים.  ט,יב ויחזק יהוה את-לב פרעה, ולא שמע אליהם:  כאשר דיבר יהוה, אל-משה.  {ס}

ט,יג ויאמר יהוה, אל-משה, השכם בבוקר, והתייצב לפני פרעה; ואמרת אליו, כה-אמר יהוה אלוהי העברים, שלח את-עמי, ויעבדוני.  ט,יד כי בפעם הזאת, אני שולח את-כל-מגפותיי אל-ליבך, ובעבדיך, ובעמך--בעבור תדע, כי אין כמוני בכל-הארץ.  ט,טו כי עתה שלחתי את-ידי, ואך אותך ואת-עמך בדבר; ותיכחד, מן-הארץ.  ט,טז ואולם, בעבור זאת העמדתיך, בעבור, הראותך את-כוחי; ולמען ספר שמי, בכל-הארץ.  ט,יז עודך, מסתולל בעמי, לבלתי, שלחם.  ט,יח הנני ממטיר כעת מחר, ברד כבד מאוד, אשר לא-היה כמוהו במצריים, למן-היום היווסדה ועד-עתה.  ט,יט ועתה, שלח העז את-מקנך, ואת כל-אשר לך, בשדה:  כל-האדם והבהמה אשר-יימצא בשדה, ולא ייאסף הביתה--וירד עליהם הברד, ומתו.  ט,כ הירא את-דבר יהוה, מעבדי פרעה--הניס את-עבדיו ואת-מקנהו, אל-הבתים.  ט,כא ואשר לא-שם ליבו, אל-דבר יהוה--ויעזוב את-עבדיו ואת-מקנהו, בשדה.  {פ}

ט,כב ויאמר יהוה אל-משה, נטה את-ידך על-השמיים, ויהי ברד, בכל-ארץ מצריים:  על-האדם ועל-הבהמה, ועל כל-עשב השדה--בארץ מצריים.  ט,כג ויט משה את-מטהו, על-השמיים, ויהוה נתן קולות וברד, ותיהלך אש ארצה; וימטר יהוה ברד, על-ארץ מצריים.  ט,כד ויהי ברד--ואש, מתלקחת בתוך הברד:  כבד מאוד--אשר לא-היה כמוהו בכל-ארץ מצריים, מאז הייתה לגוי.  ט,כה ויך הברד בכל-ארץ מצריים, את כל-אשר בשדה, מאדם, ועד-בהמה; ואת כל-עשב השדה הכה הברד, ואת-כל-עץ השדה שיבר.  ט,כו רק בארץ גושן, אשר-שם בני ישראל--לא היה, ברד.  ט,כז וישלח פרעה, ויקרא למשה ולאהרון, ויאמר אליהם, חטאתי הפעם:  יהוה, הצדיק, ואני ועמי, הרשעים.  ט,כח העתירו, אל-יהוה, ורב, מהיות קולות אלוהים וברד; ואשלחה אתכם, ולא תוסיפון לעמוד.  ט,כט ויאמר אליו, משה, כצאתי את-העיר, אפרוש את-כפיי אל-יהוה; הקולות יחדלון, והברד לא יהיה-עוד, למען תדע, כי ליהוה הארץ.  ט,ל ואתה, ועבדיך:  ידעתי--כי טרם תיראון, מפני יהוה אלוהים.  ט,לא והפשתה והשעורה, נוכתה:  כי השעורה אביב, והפשתה גבעול.  ט,לב והחיטה והכוסמת, לא נוכו:  כי אפילות, הנה.  ט,לג וייצא משה מעם פרעה, את-העיר, ויפרוש כפיו, אל-יהוה; ויחדלו הקולות והברד, ומטר לא-ניתך ארצה.  ט,לד וירא פרעה, כי-חדל המטר והברד והקולות--ויוסף לחטוא; ויכבד ליבו, הוא ועבדיו.  ט,לה ויחזק לב פרעה, ולא שילח את-בני ישראל:  כאשר דיבר יהוה, ביד-משה.  {פ}

י,א ויאמר יהוה אל-משה, בוא אל-פרעה:  כי-אני הכבדתי את-ליבו, ואת-לב עבדיו, למען שיתי אותותיי אלה, בקרבו.  י,ב ולמען תספר באוזני בנך ובן-בנך, את אשר התעללתי במצריים, ואת-אותותיי, אשר-שמתי בם; וידעתם, כי-אני יהוה.  י,ג ויבוא משה ואהרון, אל-פרעה, ויאמרו אליו כה-אמר יהוה אלוהי העברים, עד-מתיי מיאנת ליענות מפניי; שלח עמי, ויעבדוני.  י,ד כי אם-מאן אתה, לשלח את-עמי--הנני מביא מחר ארבה, בגבולך.  י,ה וכיסה את-עין הארץ, ולא יוכל לראות את-הארץ; ואכל את-יתר הפליטה, הנשארת לכם מן-הברד, ואכל את-כל-העץ, הצומח לכם מן-השדה.  י,ו ומלאו בתיך ובתי כל-עבדיך, ובתי כל-מצריים, אשר לא-ראו אבותיך ואבות אבותיך, מיום היותם על-האדמה עד היום הזה; וייפן וייצא, מעם פרעה.  י,ז ויאמרו עבדי פרעה אליו, עד-מתיי יהיה זה לנו למוקש--שלח את-האנשים, ויעבדו את-יהוה אלוהיהם; הטרם תדע, כי אבדה מצריים.  י,ח ויושב את-משה ואת-אהרון, אל-פרעה, ויאמר אליהם, לכו עבדו את-יהוה אלוהיכם; מי ומי, ההולכים.  י,ט ויאמר משה, בנערינו ובזקנינו נלך; בבנינו ובבנותינו בצאננו ובבקרנו, נלך--כי חג-יהוה, לנו.  י,י ויאמר אליהם, יהי כן יהוה עימכם, כאשר אשלח אתכם, ואת-טפכם; ראו, כי רעה נגד פניכם.  י,יא לא כן, לכו-נא הגברים ועבדו את-יהוה--כי אותה, אתם מבקשים; ויגרש אותם, מאת פני פרעה.  {ס}

י,יב ויאמר יהוה אל-משה, נטה ידך על-ארץ מצריים בארבה, ויעל, על-ארץ מצריים; ויאכל את-כל-עשב הארץ, את כל-אשר השאיר הברד.  י,יג ויט משה את-מטהו, על-ארץ מצריים, ויהוה ניהג רוח-קדים בארץ, כל-היום ההוא וכל-הלילה; הבוקר היה--ורוח הקדים, נשא את-הארבה.  י,יד ויעל הארבה, על כל-ארץ מצריים, וינח, בכול גבול מצריים:  כבד מאוד--לפניו לא-היה כן ארבה כמוהו, ואחריו לא יהיה-כן.  י,טו ויכס את-עין כל-הארץ, ותחשך הארץ, ויאכל את-כל-עשב הארץ ואת כל-פרי העץ, אשר הותיר הברד; ולא-נותר כל-ירק בעץ ובעשב השדה, בכל-ארץ מצריים.  י,טז וימהר פרעה, לקרוא למשה ולאהרון; ויאמר, חטאתי ליהוה אלוהיכם--ולכם.  י,יז ועתה, שא נא חטאתי אך הפעם, והעתירו, ליהוה אלוהיכם; ויסר, מעליי, רק, את-המוות הזה.  י,יח וייצא, מעם פרעה; ויעתר, אל-יהוה.  י,יט ויהפוך יהוה רוח-ים, חזק מאוד, ויישא את-הארבה, ויתקעהו ימה סוף:  לא נשאר ארבה אחד, בכול גבול מצריים.  י,כ ויחזק יהוה, את-לב פרעה; ולא שילח, את-בני ישראל.  {פ}

י,כא ויאמר יהוה אל-משה, נטה ידך על-השמיים, ויהי חושך, על-ארץ מצריים; וימש, חושך.  י,כב ויט משה את-ידו, על-השמיים; ויהי חושך-אפילה בכל-ארץ מצריים, שלושת ימים.  י,כג לא-ראו איש את-אחיו, ולא-קמו איש מתחתיו--שלושת ימים; ולכל-בני ישראל היה אור, במושבותם.  י,כד ויקרא פרעה אל-משה, ויאמר לכו עבדו את-יהוה--רק צאנכם ובקרכם, יוצג:  גם-טפכם, ילך עימכם.  י,כה ויאמר משה, גם-אתה תיתן בידנו זבחים ועולות; ועשינו, ליהוה אלוהינו.  י,כו וגם-מקננו ילך עימנו, לא תישאר פרסה--כי ממנו ניקח, לעבוד את-יהוה אלוהינו; ואנחנו לא-נדע, מה-נעבוד את-יהוה, עד-בואנו, שמה.  י,כז ויחזק יהוה, את-לב פרעה; ולא אבה, לשלחם.  י,כח ויאמר-לו פרעה, לך מעליי; הישמר לך, אל-תוסף ראות פניי--כי ביום ראותך פניי, תמות.  י,כט ויאמר משה, כן דיברת:  לא-אוסיף עוד, ראות פניך.  {פ}

יא,א ויאמר יהוה אל-משה, עוד נגע אחד אביא על-פרעה ועל-מצריים--אחרי-כן, ישלח אתכם מזה:  כשלחו--כלה, גרש יגרש אתכם מזה.  יא,ב דבר-נא, באוזני העם; וישאלו איש מאת ריעהו, ואישה מאת רעותה, כלי-כסף, וכלי זהב.  יא,ג וייתן יהוה את-חן העם, בעיני מצריים; גם האיש משה, גדול מאוד בארץ מצריים, בעיני עבדי-פרעה, ובעיני העם.  {ס}

יא,ד ויאמר משה, כה אמר יהוה:  כחצות הלילה, אני יוצא בתוך מצריים.  יא,ה ומת כל-בכור, בארץ מצריים--מבכור פרעה היושב על-כיסאו, עד בכור השפחה אשר אחר הריחיים; וכול, בכור בהמה.  יא,ו והייתה צעקה גדולה, בכל-ארץ מצריים, אשר כמוהו לא נהייתה, וכמוהו לא תוסיף.  יא,ז ולכול בני ישראל, לא יחרץ-כלב לשונו, למאיש, ועד-בהמה--למען, תדעון, אשר יפלה יהוה, בין מצריים ובין ישראל.  יא,ח וירדו כל-עבדיך אלה אליי והשתחוו-לי לאמור, צא אתה וכל-העם אשר-ברגליך, ואחרי-כן, אצא; וייצא מעם-פרעה, בחורי-אף.  {ס}

יא,ט ויאמר יהוה אל-משה, לא-ישמע אליכם פרעה--למען רבות מופתיי, בארץ מצריים.  יא,י ומשה ואהרון, עשו את-כל-המופתים האלה--לפני פרעה; ויחזק יהוה את-לב פרעה, ולא-שילח את-בני-ישראל מארצו.  {ס}

יב,א ויאמר יהוה אל-משה ואל-אהרון, בארץ מצריים לאמור.  יב,ב החודש הזה לכם, ראש חודשים:  ראשון הוא לכם, לחודשי השנה.  יב,ג דברו, אל-כל-עדת ישראל לאמור, בעשור, לחודש הזה:  ויקחו להם, איש שה לבית-אבות--שה לבית.  יב,ד ואם-ימעט הבית, מהיות משה--ולקח הוא ושכנו הקרוב אל-ביתו, במכסת נפשות:  איש לפי אוכלו, תכוסו על-השה.  יב,ה שה תמים זכר בן-שנה, יהיה לכם; מן-הכבשים ומן-העיזים, תיקחו.  יב,ו והיה לכם למשמרת, עד ארבעה עשר יום לחודש הזה; ושחטו אותו, כול קהל עדת-ישראל--בין הערביים.  יב,ז ולקחו, מן-הדם, ונתנו על-שתי המזוזות, ועל-המשקוף--על, הבתים, אשר-יאכלו אותו, בהם.  יב,ח ואכלו את-הבשר, בלילה הזה:  צלי-אש ומצות, על-מרורים יאכלוהו.  יב,ט אל-תאכלו ממנו נא, ובשל מבושל במים:  כי אם-צלי-אש, ראשו על-כרעיו ועל-קרבו.  יב,י ולא-תותירו ממנו, עד-בוקר; והנותר ממנו עד-בוקר, באש תשרופו.  יב,יא וככה, תאכלו אותו--מותניכם חגורים, נעליכם ברגליכם ומקלכם בידכם; ואכלתם אותו בחיפזון, פסח הוא ליהוה.  יב,יב ועברתי בארץ-מצריים, בלילה הזה, והכיתי כל-בכור בארץ מצריים, מאדם ועד-בהמה; ובכל-אלוהי מצריים אעשה שפטים, אני יהוה.  יב,יג והיה הדם לכם לאות, על הבתים אשר אתם שם, וראיתי את-הדם, ופסחתי עליכם; ולא-יהיה בכם נגף למשחית, בהכותי בארץ מצריים.  יב,יד והיה היום הזה לכם לזיכרון, וחגותם אותו חג ליהוה:  לדורותיכם, חוקת עולם תחוגוהו.  יב,טו שבעת ימים, מצות תאכלו--אך ביום הראשון, תשביתו שאור מבתיכם:  כי כל-אוכל חמץ, ונכרתה הנפש ההיא מישראל--מיום הראשון, עד-יום השביעי.  יב,טז וביום הראשון, מקרא-קודש, וביום השביעי, מקרא-קודש יהיה לכם:  כל-מלאכה, לא-ייעשה בהם--אך אשר ייאכל לכל-נפש, הוא לבדו ייעשה לכם.  יב,יז ושמרתם, את-המצות, כי בעצם היום הזה, הוצאתי את-צבאותיכם מארץ מצריים; ושמרתם את-היום הזה, לדורותיכם--חוקת עולם.  יב,יח בראשון בארבעה עשר יום לחודש, בערב, תאכלו, מצות:  עד יום האחד ועשרים, לחודש--בערב.  יב,יט שבעת ימים--שאור, לא יימצא בבתיכם:  כי כל-אוכל מחמצת, ונכרתה הנפש ההיא מעדת ישראל--בגר, ובאזרח הארץ.  יב,כ כל-מחמצת, לא תאכלו; בכול, מושבותיכם, תאכלו, מצות.  {פ}

יב,כא ויקרא משה לכל-זקני ישראל, ויאמר אליהם:  משכו, וקחו לכם צאן למשפחותיכם--ושחטו הפסח.  יב,כב ולקחתם אגודת איזוב, וטבלתם בדם אשר-בסף, והגעתם אל-המשקוף ואל-שתי המזוזות, מן-הדם אשר בסף; ואתם, לא תצאו איש מפתח-ביתו--עד-בוקר.  יב,כג ועבר יהוה, לנגוף את-מצריים, וראה את-הדם על-המשקוף, ועל שתי המזוזות; ופסח יהוה, על-הפתח, ולא ייתן המשחית, לבוא אל-בתיכם לנגוף.  יב,כד ושמרתם, את-הדבר הזה, לחוק-לך ולבניך, עד-עולם.  יב,כה והיה כי-תבואו אל-הארץ, אשר ייתן יהוה לכם--כאשר דיבר; ושמרתם, את-העבודה הזאת.  יב,כו והיה, כי-יאמרו אליכם בניכם:  מה העבודה הזאת, לכם.  יב,כז ואמרתם זבח-פסח הוא ליהוה, אשר פסח על-בתי בני-ישראל במצריים, בנוגפו את-מצריים, ואת-בתינו הציל; וייקוד העם, וישתחוו.  יב,כח וילכו ויעשו, בני ישראל:  כאשר ציווה יהוה את-משה ואהרון, כן עשו.  {ס}

יב,כט ויהי בחצי הלילה, ויהוה הכה כל-בכור בארץ מצריים, מבכור פרעה היושב על-כיסאו, עד בכור השבי אשר בבית הבור; וכול, בכור בהמה.  יב,ל ויקם פרעה לילה, הוא וכל-עבדיו וכל-מצריים, ותהי צעקה גדולה, במצריים:  כי-אין בית, אשר אין-שם מת.  יב,לא ויקרא למשה ולאהרון לילה, ויאמר קומו צאו מתוך עמי--גם-אתם, גם-בני ישראל; ולכו עבדו את-יהוה, כדברכם.  יב,לב גם-צאנכם גם-בקרכם קחו כאשר דיברתם, ולכו; ובירכתם, גם-אותי.  יב,לג ותחזק מצריים על-העם, למהר לשלחם מן-הארץ:  כי אמרו, כולנו מתים.  יב,לד ויישא העם את-בצקו, טרם יחמץ; משארותם צרורות בשמלותם, על-שכמם.  יב,לה ובני-ישראל עשו, כדבר משה; וישאלו, ממצריים, כלי-כסף וכלי זהב, ושמלות.  יב,לו ויהוה נתן את-חן העם, בעיני מצריים--וישאילום; וינצלו, את-מצריים.  {פ}

יב,לז ויסעו בני-ישראל מרעמסס, סוכותה, כשש-מאות אלף רגלי הגברים, לבד מטף.  יב,לח וגם-ערב רב, עלה איתם, וצאן ובקר, מקנה כבד מאוד.  יב,לט ויאפו את-הבצק אשר הוציאו ממצריים, עוגות מצות--כי לא חמץ:  כי-גורשו ממצריים, ולא יכלו להתמהמה, וגם-צידה, לא-עשו להם.  יב,מ ומושב בני ישראל, אשר ישבו במצריים--שלושים שנה, וארבע מאות שנה.  יב,מא ויהי, מקץ שלושים שנה, וארבע מאות, שנה; ויהי, בעצם היום הזה, יצאו כל-צבאות יהוה, מארץ מצריים.  יב,מב ליל שימורים הוא ליהוה, להוציאם מארץ מצריים:  הוא-הלילה הזה ליהוה, שימורים לכל-בני ישראל לדורותם.  {פ}

יב,מג ויאמר יהוה אל-משה ואהרון, זאת חוקת הפסח:  כל-בן-נכר, לא-יאכל בו.  יב,מד וכל-עבד איש, מקנת-כסף--ומלת אותו, אז יאכל בו.  יב,מה תושב ושכיר, לא-יאכל בו.  יב,מו בבית אחד ייאכל, לא-תוציא מן-הבית מן-הבשר חוצה; ועצם, לא תשברו-בו.  יב,מז כל-עדת ישראל, יעשו אותו.  יב,מח וכי-יגור איתך גר, ועשה פסח ליהוה--הימול לו כל-זכר ואז יקרב לעשותו, והיה כאזרח הארץ; וכל-ערל, לא-יאכל בו.  יב,מט תורה אחת, יהיה לאזרח, ולגר, הגר בתוככם.  יב,נ ויעשו, כל-בני ישראל:  כאשר ציווה יהוה את-משה ואת-אהרון, כן עשו.  {ס}

יב,נא ויהי, בעצם היום הזה:  הוציא יהוה את-בני ישראל, מארץ מצריים--על-צבאותם.  {פ}

יג,א וידבר יהוה, אל-משה לאמור.  יג,ב קדש-לי כל-בכור פטר כל-רחם, בבני ישראל--באדם, ובבהמה:  לי, הוא.  יג,ג ויאמר משה אל-העם, זכור את-היום הזה אשר יצאתם ממצריים מבית עבדים, כי בחוזק יד, הוציא יהוה אתכם מזה; ולא ייאכל, חמץ.  יג,ד היום, אתם יוצאים, בחודש, האביב.  יג,ה והיה כי-יביאך יהוה אל-ארץ הכנעני והחיתי והאמורי והחיווי והיבוסי, אשר נשבע לאבותיך לתת לך, ארץ זבת חלב, ודבש; ועבדת את-העבודה הזאת, בחודש הזה.  יג,ו שבעת ימים, תאכל מצות; וביום, השביעי, חג, ליהוה.  יג,ז מצות, ייאכל, את, שבעת הימים; ולא-ייראה לך חמץ, ולא-ייראה לך שאור--בכל-גבולך.  יג,ח והגדת לבנך, ביום ההוא לאמור:  בעבור זה, עשה יהוה לי, בצאתי, ממצריים.  יג,ט והיה לך לאות על-ידך, ולזיכרון בין עיניך, למען תהיה תורת יהוה, בפיך:  כי ביד חזקה, הוציאך יהוה ממצריים.  יג,י ושמרת את-החוקה הזאת, למועדה, מימים, ימימה.  {פ}

יג,יא והיה כי-יביאך יהוה, אל-ארץ הכנעני, כאשר נשבע לך, ולאבותיך; ונתנה, לך.  יג,יב והעברת כל-פטר-רחם, ליהוה; וכל-פטר שגר בהמה, אשר יהיה לך הזכרים--ליהוה.  יג,יג וכל-פטר חמור תפדה בשה, ואם-לא תפדה וערפתו; וכול בכור אדם בבניך, תפדה.  יג,יד והיה כי-ישאלך בנך, מחר--לאמור מה-זאת:  ואמרת אליו--בחוזק יד הוציאנו יהוה ממצריים, מבית עבדים.  יג,טו ויהי, כי-הקשה פרעה לשלחנו, ויהרוג יהוה כל-בכור בארץ מצריים, מבכור אדם ועד-בכור בהמה; על-כן אני זובח ליהוה, כל-פטר רחם הזכרים, וכל-בכור בניי, אפדה.  יג,טז והיה לאות על-ידך, ולטוטפות בין עיניך:  כי בחוזק יד, הוציאנו יהוה ממצריים.  {ס}

יג,יז ויהי, בשלח פרעה את-העם, ולא-נחם אלוהים דרך ארץ פלשתים, כי קרוב הוא:  כי אמר אלוהים, פן-יינחם העם בראותם מלחמה--ושבו מצריימה.  יג,יח ויסב אלוהים את-העם דרך המדבר, ים-סוף; וחמושים עלו בני-ישראל, מארץ מצריים.  יג,יט וייקח משה את-עצמות יוסף, עימו:  כי השבע השביע את-בני ישראל, לאמור, פקוד יפקוד אלוהים אתכם, והעליתם את-עצמותיי מזה איתכם.  יג,כ ויסעו, מסוכות; ויחנו באיתם, בקצה המדבר.  יג,כא ויהוה הולך לפניהם יומם בעמוד ענן, לנחותם הדרך, ולילה בעמוד אש, להאיר להם--ללכת, יומם ולילה.  יג,כב לא-ימיש עמוד הענן, יומם, ועמוד האש, לילה--לפני, העם.  {פ}

יד,א וידבר יהוה, אל-משה לאמור.  יד,ב דבר, אל-בני ישראל, וישובו ויחנו לפני פי החירות, בין מגדול ובין הים:  לפני בעל צפון, נכחו תחנו על-הים.  יד,ג ואמר פרעה לבני ישראל, נבוכים הם בארץ; סגר עליהם, המדבר.  יד,ד וחיזקתי את-לב-פרעה, ורדף אחריהם, ואיכבדה בפרעה ובכל-חילו, וידעו מצריים כי-אני יהוה; ויעשו-כן.  יד,ה ויוגד למלך מצריים, כי ברח העם; וייהפך לבב פרעה ועבדיו, אל-העם, ויאמרו מה-זאת עשינו, כי-שילחנו את-ישראל מעובדנו.  יד,ו ויאסור, את-רכבו; ואת-עמו, לקח עימו.  יד,ז וייקח, שש-מאות רכב בחור, וכול, רכב מצריים; ושלישים, על-כולו.  יד,ח ויחזק יהוה, את-לב פרעה מלך מצריים, וירדוף, אחרי בני ישראל; ובני ישראל, יוצאים ביד רמה.  יד,ט וירדפו מצריים אחריהם, וישיגו אותם חונים על-הים, כל-סוס רכב פרעה, ופרשיו וחילו--על-פי, החירות, לפני, בעל צפון.  יד,י ופרעה, הקריב; וישאו בני-ישראל את-עיניהם והנה מצריים נוסע אחריהם, וייראו מאוד, ויצעקו בני-ישראל, אל-יהוה.  יד,יא ויאמרו, אל-משה, המבלי אין-קברים במצריים, לקחתנו למות במדבר:  מה-זאת עשית לנו, להוציאנו ממצריים.  יד,יב הלוא-זה הדבר, אשר דיברנו אליך במצריים לאמור, חדל ממנו, ונעבדה את-מצריים:  כי טוב לנו עבוד את-מצריים, ממותנו במדבר.  יד,יג ויאמר משה אל-העם, אל-תיראו--התייצבו וראו את-ישועת יהוה, אשר-יעשה לכם היום:  כי, אשר ראיתם את-מצריים היום--לא תוסיפו לראותם עוד, עד-עולם.  יד,יד יהוה, יילחם לכם; ואתם, תחרישון.  {פ}

יד,טו ויאמר יהוה אל-משה, מה-תצעק אליי; דבר אל-בני-ישראל, וייסעו.  יד,טז ואתה הרם את-מטך, ונטה את-ידך על-הים--ובקעהו; ויבואו בני-ישראל בתוך הים, ביבשה.  יד,יז ואני, הנני מחזק את-לב מצריים, ויבואו, אחריהם; ואיכבדה בפרעה ובכל-חילו, ברכבו ובפרשיו.  יד,יח וידעו מצריים, כי-אני יהוה, בהיכבדי בפרעה, ברכבו ובפרשיו.  יד,יט וייסע מלאך האלוהים, ההולך לפני מחנה ישראל, וילך, מאחריהם; וייסע עמוד הענן, מפניהם, ויעמוד, מאחריהם.  יד,כ ויבוא בין מחנה מצריים, ובין מחנה ישראל, ויהי הענן והחושך, ויאר את-הלילה; ולא-קרב זה אל-זה, כל-הלילה.  יד,כא ויט משה את-ידו, על-הים, ויולך יהוה את-הים ברוח קדים עזה כל-הלילה, וישם את-הים לחרבה; וייבקעו, המים.  יד,כב ויבואו בני-ישראל בתוך הים, ביבשה; והמים להם חומה, מימינם ומשמאלם.  יד,כג וירדפו מצריים, ויבואו אחריהם--כול סוס פרעה, רכבו ופרשיו:  אל-תוך, הים.  יד,כד ויהי, באשמורת הבוקר, וישקף יהוה אל-מחנה מצריים, בעמוד אש וענן; ויהם, את מחנה מצריים.  יד,כה ויסר, את אופן מרכבותיו, וינהגהו, בכבדות; ויאמר מצריים, אנוסה מפני ישראל--כי יהוה, נלחם להם במצריים.  {פ}

יד,כו ויאמר יהוה אל-משה, נטה את-ידך על-הים; וישובו המים על-מצריים, על-רכבו ועל-פרשיו.  יד,כז ויט משה את-ידו על-הים, וישב הים לפנות בוקר לאיתנו, ומצריים, נסים לקראתו; וינער יהוה את-מצריים, בתוך הים.  יד,כח וישובו המים, ויכסו את-הרכב ואת-הפרשים, לכול חיל פרעה, הבאים אחריהם בים:  לא-נשאר בהם, עד-אחד.  יד,כט ובני ישראל הלכו ביבשה, בתוך הים; והמים להם חומה, מימינם ומשמאלם.  יד,ל ויושע יהוה ביום ההוא, את-ישראל--מיד מצריים; וירא ישראל את-מצריים, מת על-שפת הים.  יד,לא וירא ישראל את-היד הגדולה, אשר עשה יהוה במצריים, וייראו העם, את-יהוה; ויאמינו, ביהוה, ובמשה, עבדו.  {ר}
{ש}

טו,א אז ישיר-משה ובני ישראל את-השירה הזאת, ליהוה, ויאמרו,  {ר}
לאמור:  {ס}  אשירה ליהוה כי-גאה גאה,  {ס}  סוס  {ר}
ורוכבו רמה בים.  {ס}  טו,ב עוזי וזמרת יה, ויהי-לי  {ר}
לישועה;  {ס}  זה אלי ואנווהו,  {ס}  אלוהי  {ר}
אבי וארוממנהו.  {ס}  טו,ג יהוה, איש מלחמה; יהוה,  {ר}
שמו.  {ס}  טו,ד מרכבות פרעה וחילו, ירה בים;  {ס}  ומבחר  {ר}
שלישיו, טובעו בים-סוף.  {ס}  טו,ה תהומות, יכסיומו; ירדו במצולות, כמו-  {ר}
אבן.  {ס}  טו,ו ימינך יהוה, נאדרי בכוח;  {ס}  ימינך  {ר}
יהוה, תרעץ אויב.  {ס}  טו,ז וברוב גאונך, תהרוס  {ר}
קמיך;  {ס}  תשלח, חרונך--יאכלמו, כקש.  {ס}  טו,ח וברוח  {ר}
אפיך נערמו מים,  {ס}  ניצבו כמו-נד  {ר}
נוזלים;  {ס}  קפאו תהומות, בלב-ים.  {ס}  טו,ט אמר  {ר}
אויב ארדוף אשיג,  {ס}  אחלק שלל; תמלאמו  {ר}
נפשי--  {ס}  אריק חרבי, תורישמו ידי.  {ס}  טו,י נשפת  {ר}
ברוחך, כיסמו ים;  {ס}  צללו, כעופרת, במים,  {ר}
אדירים.  {ס}  טו,יא מי-כמוך באלים יהוה,  {ס}  מי  {ר}
כמוך נאדר בקודש;  {ס}  נורא תהילות, עושה  {ר}
פלא.  {ס}  טו,יב נטית, ימינך--תבלעמו, ארץ.  {ס}  טו,יג נחית  {ר}
בחסדך, עם-זו גאלת;  {ס}  ניהלת בעוזך, אל-נווה  {ר}
קודשך.  {ס}  טו,יד שמעו עמים, ירגזון;  {ס}  חיל  {ר}
אחז, יושבי פלשת.  {ס}  טו,טו אז נבהלו, אלופי  {ר}
אדום--  {ס}  אילי מואב, יאחזמו רעד;  {ס}  נמוגו,  {ר}
כול יושבי כנען.  {ס}  טו,טז תיפול עליהם אימתה  {ר}
ופחד,  {ס}  בגדול זרועך יידמו כאבן:  {ס}  עד-  {ר}
יעבור עמך יהוה,  {ס}  עד-יעבור עם-זו  {ר}
קנית.  {ס}  טו,יז תביאמו, ותיטעמו בהר נחלתך--  {ס}  מכון  {ר}
לשבתך פעלת, יהוה;  {ס}  מיקדש, אדוניי כוננו  {ר}
ידיך.  {ס}  טו,יח יהוה ימלוך, לעולם ועד.  {ס}  טו,יט כי  {ר}
בא סוס פרעה ברכבו ובפרשיו, בים,  {ס}  וישב יהוה עליהם,  {ר}
את-מי הים;  {ס}  ובני ישראל הלכו ביבשה, בתוך הים.  {ר}
{ש}

טו,כ ותיקח מרים הנביאה אחות אהרון, את-התוף--בידה; ותצאנה כל-הנשים אחריה, בתופים ובמחולות.  טו,כא ותען להם, מרים:  שירו ליהוה כי-גאה גאה, סוס ורוכבו רמה בים.  {ס}

טו,כב ויסע משה את-ישראל מים-סוף, וייצאו אל-מדבר-שור; וילכו שלושת-ימים במדבר, ולא-מצאו מים.  טו,כג ויבואו מרתה--ולא יכלו לשתות מים ממרה, כי מרים הם; על-כן קרא-שמה, מרה.  טו,כד ויילונו העם על-משה לאמור, מה-נשתה.  טו,כה ויצעק אל-יהוה, ויורהו יהוה עץ, וישלך אל-המים, וימתקו המים; שם שם לו חוק ומשפט, ושם ניסהו.  טו,כו ויאמר אם-שמוע תשמע לקול יהוה אלוהיך, והישר בעיניו תעשה, והאזנת למצוותיו, ושמרת כל-חוקיו--כל-המחלה אשר-שמתי במצריים, לא-אשים עליך, כי אני יהוה, רופאך.  {ס}

טו,כז ויבואו אילימה--ושם שתים עשרה עינות מים, ושבעים תמרים; ויחנו-שם, על-המים.  טז,א ויסעו, מאילים, ויבואו כל-עדת בני-ישראל אל-מדבר-סין, אשר בין-אילים ובין סיניי--בחמישה עשר יום לחודש השני, לצאתם מארץ מצריים.  טז,ב ויילונו כל-עדת בני-ישראל, על-משה ועל-אהרון--במדבר.  טז,ג ויאמרו אליהם בני ישראל, מי-ייתן מותנו ביד-יהוה בארץ מצריים, בשבתנו על-סיר הבשר, באוכלנו לחם לשובע:  כי-הוצאתם אותנו אל-המדבר הזה, להמית את-כל-הקהל הזה ברעב.  {ס}

טז,ד ויאמר יהוה אל-משה, הנני ממטיר לכם לחם מן-השמיים; ויצא העם ולקטו דבר-יום ביומו, למען אנסנו הילך בתורתי אם-לא.  טז,ה והיה ביום השישי, והכינו את אשר-יביאו; והיה משנה, על אשר-ילקטו יום יום.  טז,ו ויאמר משה ואהרון, אל-כל-בני ישראל:  ערב--וידעתם, כי יהוה הוציא אתכם מארץ מצריים.  טז,ז ובוקר, וראיתם את-כבוד יהוה, בשומעו את-תלונותיכם, על-יהוה; ונחנו מה, כי תלינו עלינו.  טז,ח ויאמר משה, בתת יהוה לכם בערב בשר לאכול ולחם בבוקר לשבוע, בשמוע יהוה את-תלונותיכם, אשר-אתם מלינים עליו; ונחנו מה, לא-עלינו תלונותיכם כי על-יהוה.  טז,ט ויאמר משה, אל-אהרון, אמור אל-כל-עדת בני ישראל, קרבו לפני יהוה:  כי שמע, את תלונותיכם.  טז,י ויהי, כדבר אהרון אל-כל-עדת בני-ישראל, ויפנו, אל-המדבר; והנה כבוד יהוה, נראה בענן.  {פ}

טז,יא וידבר יהוה, אל-משה לאמור.  טז,יב שמעתי, את-תלונות בני ישראל--דבר אליהם לאמור בין הערביים תאכלו בשר, ובבוקר תשבעו-לחם; וידעתם, כי אני יהוה אלוהיכם.  טז,יג ויהי בערב--ותעל השליו, ותכס את-המחנה; ובבוקר, הייתה שכבת הטל, סביב, למחנה.  טז,יד ותעל, שכבת הטל; והנה על-פני המדבר, דק מחוספס--דק ככפור, על-הארץ.  טז,טו ויראו בני-ישראל, ויאמרו איש אל-אחיו מן הוא--כי לא ידעו, מה-הוא; ויאמר משה, אליהם, הוא הלחם, אשר נתן יהוה לכם לאוכלה.  טז,טז זה הדבר, אשר ציווה יהוה, לקטו ממנו, איש לפי אוכלו:  עומר לגולגולת, מספר נפשותיכם--איש לאשר באוהלו, תיקחו.  טז,יז ויעשו-כן, בני ישראל; וילקטו, המרבה והממעיט.  טז,יח וימודו בעומר--ולא העדיף המרבה, והממעיט לא החסיר:  איש לפי-אוכלו, לקטו.  טז,יט ויאמר משה, אליהם:  איש, אל-יותר ממנו עד-בוקר.  טז,כ ולא-שמעו אל-משה, ויותירו אנשים ממנו עד-בוקר, וירום תולעים, ויבאש; ויקצוף עליהם, משה.  טז,כא וילקטו אותו בבוקר בבוקר, איש כפי אוכלו; וחם השמש, ונמס.  טז,כב ויהי ביום השישי, לקטו לחם משנה--שני העומר, לאחד; ויבואו כל-נשיאי העדה, ויגידו למשה.  טז,כג ויאמר אליהם, הוא אשר דיבר יהוה--שבתון שבת-קודש ליהוה, מחר:  את אשר-תאפו איפו, ואת אשר-תבשלו בשלו, ואת כל-העודף, הניחו לכם למשמרת עד-הבוקר.  טז,כד ויניחו אותו עד-הבוקר, כאשר ציווה משה; ולא הבאיש, ורימה לא-הייתה בו.  טז,כה ויאמר משה אכלוהו היום, כי-שבת היום ליהוה:  היום, לא תמצאוהו בשדה.  טז,כו ששת ימים, תלקטוהו; וביום השביעי שבת, לא יהיה-בו.  טז,כז ויהי ביום השביעי, יצאו מן-העם ללקוט; ולא, מצאו.  {ס}

טז,כח ויאמר יהוה, אל-משה:  עד-אנה, מיאנתם, לשמור מצוותיי, ותורותיי.  טז,כט ראו, כי-יהוה נתן לכם השבת--על-כן הוא נותן לכם ביום השישי, לחם יומיים; שבו איש תחתיו, אל-ייצא איש ממקומו--ביום השביעי.  טז,ל וישבתו העם, ביום השביעי.  טז,לא ויקראו בית-ישראל את-שמו, מן; והוא, כזרע גד לבן, וטעמו, כצפיחית בדבש.  טז,לב ויאמר משה, זה הדבר אשר ציווה יהוה--מלוא העומר ממנו, למשמרת לדורותיכם:  למען יראו את-הלחם, אשר האכלתי אתכם במדבר, בהוציאי אתכם, מארץ מצריים.  טז,לג ויאמר משה אל-אהרון, קח צנצנת אחת, ותן-שמה מלוא-העומר, מן; והנח אותו לפני יהוה, למשמרת לדורותיכם.  טז,לד כאשר ציווה יהוה, אל-משה; ויניחהו אהרון לפני העדות, למשמרת.  טז,לה ובני ישראל, אכלו את-המן ארבעים שנה--עד-בואם, אל-ארץ נושבת:  את-המן, אכלו--עד-בואם, אל-קצה ארץ כנען.  טז,לו והעומר, עשירית האיפה הוא.  {פ}

יז,א ויסעו כל-עדת בני-ישראל ממדבר-סין, למסעיהם--על-פי יהוה; ויחנו, ברפידים, ואין מים, לשתות העם.  יז,ב וירב העם, עם-משה, ויאמרו, תנו-לנו מים ונשתה; ויאמר להם, משה, מה-תריבון עימדי, מה-תנסון את-יהוה.  יז,ג ויצמא שם העם למים, וילן העם על-משה; ויאמר, למה זה העליתנו ממצריים, להמית אותי ואת-בניי ואת-מקניי, בצמא.  יז,ד ויצעק משה אל-יהוה לאמור, מה אעשה לעם הזה; עוד מעט, וסקלוני.  יז,ה ויאמר יהוה אל-משה, עבור לפני העם, וקח איתך, מזקני ישראל; ומטך, אשר הכית בו את-היאור--קח בידך, והלכת.  יז,ו הנני עומד לפניך שם על-הצור, בחורב, והכית בצור ויצאו ממנו מים, ושתה העם; ויעש כן משה, לעיני זקני ישראל.  יז,ז ויקרא שם המקום, מסה ומריבה:  על-ריב בני ישראל, ועל נסותם את-יהוה לאמור, היש יהוה בקרבנו, אם-אין.  {פ}

יז,ח ויבוא, עמלק; ויילחם עם-ישראל, ברפידים.  יז,ט ויאמר משה אל-יהושוע בחר-לנו אנשים, וצא הילחם בעמלק; מחר, אנוכי ניצב על-ראש הגבעה, ומטה האלוהים, בידי.  יז,י ויעש יהושוע, כאשר אמר-לו משה--להילחם, בעמלק; ומשה אהרון וחור, עלו ראש הגבעה.  יז,יא והיה, כאשר ירים משה ידו--וגבר ישראל; וכאשר יניח ידו, וגבר עמלק.  יז,יב וידי משה כבדים, ויקחו-אבן וישימו תחתיו ויישב עליה; ואהרון וחור תמכו בידיו, מזה אחד ומזה אחד, ויהי ידיו אמונה, עד-בוא השמש.  יז,יג ויחלוש יהושוע את-עמלק ואת-עמו, לפי-חרב.  {פ}

יז,יד ויאמר יהוה אל-משה, כתוב זאת זיכרון בספר, ושים, באוזני יהושוע:  כי-מחה אמחה את-זכר עמלק, מתחת השמיים.  יז,טו וייבן משה, מזבח; ויקרא שמו, יהוה ניסי.  יז,טז ויאמר, כי-יד על-כס יה, מלחמה ליהוה, בעמלק--מדור, דור.  {פ}

יח,א וישמע יתרו כוהן מדיין, חותן משה, את כל-אשר עשה אלוהים למשה, ולישראל עמו:  כי-הוציא יהוה את-ישראל, ממצריים.  יח,ב וייקח, יתרו חותן משה, את-ציפורה, אשת משה--אחר, שילוחיה.  יח,ג ואת, שני בניה:  אשר שם האחד, גרשום--כי אמר, גר הייתי בארץ נוכרייה.  יח,ד ושם האחד, אליעזר--כי-אלוהי אבי בעזרי, ויצילני מחרב פרעה.  יח,ה ויבוא יתרו חותן משה, ובניו ואשתו--אל-משה:  אל-המדבר, אשר-הוא חונה שם--הר האלוהים.  יח,ו ויאמר, אל-משה, אני חותנך יתרו, בא אליך; ואשתך--ושני בניה, עימה.  יח,ז וייצא משה לקראת חותנו, וישתחו ויישק-לו, וישאלו איש-לריעהו, לשלום; ויבואו, האוהלה.  יח,ח ויספר משה, לחותנו, את כל-אשר עשה יהוה לפרעה ולמצריים, על אודות ישראל:  את כל-התלאה אשר מצאתם בדרך, ויצילם יהוה.  יח,ט וייחד יתרו--על כל-הטובה, אשר-עשה יהוה לישראל:  אשר הצילו, מיד מצריים.  יח,י ויאמר, יתרו, ברוך יהוה, אשר הציל אתכם מיד מצריים ומיד פרעה:  אשר הציל את-העם, מתחת יד-מצריים.  יח,יא עתה ידעתי, כי-גדול יהוה מכל-האלוהים:  כי בדבר, אשר זדו עליהם.  יח,יב וייקח יתרו חותן משה, עולה וזבחים--לאלוהים; ויבוא אהרון וכול זקני ישראל, לאכול-לחם עם-חותן משה--לפני האלוהים.  יח,יג ויהי, ממוחרת, ויישב משה, לשפוט את-העם; ויעמוד העם על-משה, מן-הבוקר עד-הערב.  יח,יד וירא חותן משה, את כל-אשר-הוא עושה לעם; ויאמר, מה-הדבר הזה אשר אתה עושה לעם--מדוע אתה יושב לבדך, וכל-העם ניצב עליך מן-בוקר עד-ערב.  יח,טו ויאמר משה, לחותנו:  כי-יבוא אליי העם, לדרוש אלוהים.  יח,טז כי-יהיה להם דבר, בא אליי, ושפטתי, בין איש ובין ריעהו; והודעתי את-חוקי האלוהים, ואת-תורותיו.  יח,יז ויאמר חותן משה, אליו:  לא-טוב, הדבר, אשר אתה, עושה.  יח,יח נבול תיבול--גם-אתה, גם-העם הזה אשר עימך:  כי-כבד ממך הדבר, לא-תוכל עשוהו לבדך.  יח,יט עתה שמע בקולי, איעצך, ויהי אלוהים, עימך; היה אתה לעם, מול האלוהים, והבאת אתה את-הדברים, אל-האלוהים.  יח,כ והזהרת אתהם, את-החוקים ואת-התורות; והודעת להם, את-הדרך ילכו בה, ואת-המעשה, אשר יעשון.  יח,כא ואתה תחזה מכל-העם אנשי-חיל יראי אלוהים, אנשי אמת--שונאי בצע; ושמת עליהם, שרי אלפים שרי מאות, שרי חמישים, ושרי עשרות.  יח,כב ושפטו את-העם, בכל-עת, והיה כל-הדבר הגדול יביאו אליך, וכל-הדבר הקטון ישפטו-הם; והקל, מעליך, ונשאו, איתך.  יח,כג אם את-הדבר הזה, תעשה, וציווך אלוהים, ויכולת עמוד; וגם כל-העם הזה, על-מקומו יבוא בשלום.  יח,כד וישמע משה, לקול חותנו; ויעש, כול אשר אמר.  יח,כה ויבחר משה אנשי-חיל מכל-ישראל, וייתן אותם ראשים על-העם--שרי אלפים שרי מאות, שרי חמישים ושרי עשרות.  יח,כו ושפטו את-העם, בכל-עת:  את-הדבר הקשה יביאון אל-משה, וכל-הדבר הקטון ישפוטו הם.  יח,כז וישלח משה, את-חותנו; וילך לו, אל-ארצו.  {פ}

יט,א בחודש, השלישי, לצאת בני-ישראל, מארץ מצריים--ביום הזה, באו מדבר סיניי.  יט,ב ויסעו מרפידים, ויבואו מדבר סיניי, ויחנו, במדבר; וייחן-שם ישראל, נגד ההר.  יט,ג ומשה עלה, אל-האלוהים; ויקרא אליו יהוה, מן-ההר לאמור, כה תאמר לבית יעקוב, ותגד לבני ישראל.  יט,ד אתם ראיתם, אשר עשיתי למצריים; ואשא אתכם על-כנפי נשרים, ואביא אתכם אליי.  יט,ה ועתה, אם-שמוע תשמעו בקולי, ושמרתם, את-בריתי--והייתם לי סגולה מכל-העמים, כי-לי כל-הארץ.  יט,ו ואתם תהיו-לי ממלכת כוהנים, וגוי קדוש:  אלה, הדברים, אשר תדבר, אל-בני ישראל.  יט,ז ויבוא משה, ויקרא לזקני העם; וישם לפניהם, את כל-הדברים האלה, אשר ציווהו, יהוה.  יט,ח ויענו כל-העם יחדיו ויאמרו, כול אשר-דיבר יהוה נעשה; וישב משה את-דברי העם, אל-יהוה.  יט,ט ויאמר יהוה אל-משה, הנה אנוכי בא אליך בעב הענן, בעבור ישמע העם בדברי עימך, וגם-בך יאמינו לעולם; ויגד משה את-דברי העם, אל-יהוה.  יט,י ויאמר יהוה אל-משה לך אל-העם, וקידשתם היום ומחר; וכיבסו, שמלותם.  יט,יא והיו נכונים, ליום השלישי:  כי ביום השלישי, יירד יהוה לעיני כל-העם--על-הר סיניי.  יט,יב והגבלת את-העם סביב לאמור, הישמרו לכם עלות בהר ונגוע בקצהו:  כל-הנוגע בהר, מות יומת.  יט,יג לא-תיגע בו יד, כי-סקול ייסקל או-ירה יירה--אם-בהמה אם-איש, לא יחיה; במשוך, היובל, המה, יעלו בהר.  יט,יד ויירד משה מן-ההר, אל-העם; ויקדש, את-העם, ויכבסו, שמלותם.  יט,טו ויאמר, אל-העם, היו נכונים, לשלושת ימים:  אל-תיגשו, אל-אישה.  יט,טז ויהי ביום השלישי בהיות הבוקר, ויהי קולות וברקים וענן כבד על-ההר, וקול שופר, חזק מאוד; ויחרד כל-העם, אשר במחנה.  יט,יז ויוצא משה את-העם לקראת האלוהים, מן-המחנה; ויתייצבו, בתחתית ההר.  יט,יח והר סיניי, עשן כולו, מפני אשר ירד עליו יהוה, באש; ויעל עשנו כעשן הכבשן, ויחרד כל-ההר מאוד.  יט,יט ויהי קול השופר, הולך וחזק מאוד; משה ידבר, והאלוהים יעננו בקול.  יט,כ ויירד יהוה על-הר סיניי, אל-ראש ההר; ויקרא יהוה למשה אל-ראש ההר, ויעל משה.  יט,כא ויאמר יהוה אל-משה, רד העד בעם:  פן-יהרסו אל-יהוה לראות, ונפל ממנו רב.  יט,כב וגם הכוהנים הניגשים אל-יהוה, יתקדשו:  פן-יפרוץ בהם, יהוה.  יט,כג ויאמר משה, אל-יהוה, לא-יוכל העם, לעלות אל-הר סיניי:  כי-אתה העדות בנו, לאמור, הגבל את-ההר, וקידשתו.  יט,כד ויאמר אליו יהוה לך-רד, ועלית אתה ואהרון עימך; והכוהנים והעם, אל-יהרסו לעלות אל-יהוה--פן-יפרוץ-בם.  יט,כה ויירד משה, אל-העם; ויאמר, אליהם.  {ס}

כ,א וידבר אלוהים, את כל-הדברים האלה לאמור.  {ס}

כ,ב אנוכי יהוה אלוהיך, אשר הוצאתיך מארץ מצריים מבית עבדים:  לא-יהיה לך אלוהים אחרים, על-פניי.  כ,ג לא-תעשה לך פסל, וכל-תמונה, אשר בשמיים ממעל, ואשר בארץ מתחת--ואשר במים, מתחת לארץ.  כ,ד לא-תשתחווה להם, ולא תועבדם:  כי אנוכי יהוה אלוהיך, אל קנא--פוקד עוון אבות על-בנים על-שילשים ועל-ריבעים, לשונאיי.  כ,ה ועושה חסד, לאלפים--לאוהביי, ולשומרי מצוותיי.  {ס}

כ,ו לא תישא את-שם-יהוה אלוהיך, לשוא:  כי לא ינקה יהוה, את אשר-יישא את-שמו לשוא.  {פ}

כ,ז זכור את-יום השבת, לקדשו.  כ,ח ששת ימים תעבוד, ועשית כל-מלאכתך.  כ,ט ויום, השביעי--שבת, ליהוה אלוהיך:  לא-תעשה כל-מלאכה אתה ובנך ובתך, עבדך ואמתך ובהמתך, וגרך, אשר בשעריך.  כ,י כי ששת-ימים עשה יהוה את-השמיים ואת-הארץ, את-הים ואת-כל-אשר-בם, וינח, ביום השביעי; על-כן, בירך יהוה את-יום השבת--ויקדשהו.  {ס}

כ,יא כבד את-אביך, ואת-אימך--למען, יאריכון ימיך, על האדמה, אשר-יהוה אלוהיך נותן לך.  {ס}

כ,יב לא תרצח,  {ס}  לא תנאף;  {ס}  לא תגנוב,  {ס}  לא-תענה בריעך עד שקר.  {ס}

כ,יג לא תחמוד, בית ריעך;  {ס}  לא-תחמוד אשת ריעך, ועבדו ואמתו ושורו וחמורו, וכול, אשר לריעך.  {פ}

כ,יד וכל-העם רואים את-הקולות ואת-הלפידים, ואת קול השופר, ואת-ההר, עשן; וירא העם וינועו, ויעמדו מרחוק.  כ,טו ויאמרו, אל-משה, דבר-אתה עימנו, ונשמעה; ואל-ידבר עימנו אלוהים, פן-נמות.  כ,טז ויאמר משה אל-העם, אל-תיראו, כי לבעבור נסות אתכם, בא האלוהים; ובעבור, תהיה יראתו על-פניכם--לבלתי תחטאו.  כ,יז ויעמוד העם, מרחוק; ומשה ניגש אל-הערפל, אשר-שם האלוהים.  {ס}

כ,יח ויאמר יהוה אל-משה, כה תאמר אל-בני ישראל:  אתם ראיתם--כי מן-השמיים, דיברתי עימכם.  כ,יט לא תעשון, איתי:  אלוהי כסף ואלוהי זהב, לא תעשו לכם.  כ,כ מזבח אדמה, תעשה-לי, וזבחת עליו את-עולותיך ואת-שלמיך, את-צאנך ואת-בקרך; בכל-המקום אשר אזכיר את-שמי, אבוא אליך ובירכתיך.  כ,כא ואם-מזבח אבנים תעשה-לי, לא-תבנה אתהן גזית:  כי חרבך הנפת עליה, ותחללהא.  כ,כב ולא-תעלה במעלות, על-מזבחי:  אשר לא-תיגלה ערוותך, עליו.  {פ}

כא,א ואלה, המשפטים, אשר תשים, לפניהם.  כא,ב כי תקנה עבד עברי, שש שנים יעבוד; ובשביעית--ייצא לחופשי, חינם.  כא,ג אם-בגפו יבוא, בגפו ייצא; אם-בעל אישה הוא, ויצאה אשתו עימו.  כא,ד אם-אדוניו ייתן-לו אישה, וילדה-לו בנים או בנות--האישה וילדיה, תהיה לאדוניה, והוא, ייצא בגפו.  כא,ה ואם-אמור יאמר, העבד, אהבתי את-אדוני, את-אשתי ואת-בניי; לא אצא, חופשי.  כא,ו והגישו אדוניו, אל-האלוהים, והגישו אל-הדלת, או אל-המזוזה; ורצע אדוניו את-אוזנו במרצע, ועבדו לעולם.  {ס}

כא,ז וכי-ימכור איש את-בתו, לאמה--לא תצא, כצאת העבדים.  כא,ח אם-רעה בעיני אדוניה, אשר-לו יעדה--והפדה:  לעם נוכרי לא-ימשול למוכרה, בבגדו-בה.  כא,ט ואם-לבנו, ייעדנה--כמשפט הבנות, יעשה-לה.  כא,י אם-אחרת, ייקח-לו--שארה כסותה ועונתה, לא יגרע.  כא,יא ואם-שלוש-אלה--לא יעשה, לה:  ויצאה חינם, אין כסף.  {ס}

כא,יב מכה איש ומת, מות יומת.  כא,יג ואשר לא צדה, והאלוהים אינה לידו--ושמתי לך מקום, אשר ינוס שמה.  {ס}

כא,יד וכי-יזיד איש על-ריעהו, להורגו בעורמה--מעם מזבחי, תיקחנו למות.  {ס}

כא,טו ומכה אביו ואימו, מות יומת.  {ס}

כא,טז וגונב איש ומכרו ונמצא בידו, מות יומת.  {ס}

כא,יז ומקלל אביו ואימו, מות יומת.  {ס}

כא,יח וכי-יריבון אנשים--והכה-איש את-ריעהו, באבן או באגרוף; ולא ימות, ונפל למשכב.  כא,יט אם-יקום והתהלך בחוץ, על-משענתו--וניקה המכה:  רק שבתו ייתן, ורפוא ירפא.  {ס}

כא,כ וכי-יכה איש את-עבדו או את-אמתו, בשבט, ומת, תחת ידו--נקום, יינקם.  כא,כא אך אם-יום או יומיים, יעמוד--לא יוקם, כי כספו הוא.  {ס}

כא,כב וכי-יינצו אנשים, ונגפו אישה הרה ויצאו ילדיה, ולא יהיה, אסון--ענוש ייענש, כאשר ישית עליו בעל האישה, ונתן, בפלילים.  כא,כג ואם-אסון, יהיה--ונתת נפש, תחת נפש.  כא,כד עין תחת עין, שן תחת שן, יד תחת יד, רגל תחת רגל.  כא,כה כווייה תחת כווייה, פצע תחת פצע, חבורה, תחת חבורה.  {ס}

כא,כו וכי-יכה איש את-עין עבדו, או-את-עין אמתו--ושיחתה:  לחופשי ישלחנו, תחת עינו.  כא,כז ואם-שן עבדו או-שן אמתו, יפיל--לחופשי ישלחנו, תחת שינו.  {פ}

כא,כח וכי-ייגח שור את-איש או את-אישה, ומת--סקול ייסקל השור, ולא ייאכל את-בשרו, ובעל השור, נקי.  כא,כט ואם שור נגח הוא מתמול שלשום, והועד בבעליו ולא ישמרנו, והמית איש, או אישה--השור, ייסקל, וגם-בעליו, יומת.  כא,ל אם-כופר, יושת עליו--ונתן פדיון נפשו, ככול אשר-יושת עליו.  כא,לא או-בן ייגח, או-בת ייגח--כמשפט הזה, ייעשה לו.  כא,לב אם-עבד ייגח השור, או אמה--כסף שלושים שקלים, ייתן לאדוניו, והשור, ייסקל.  {ס}

כא,לג וכי-יפתח איש בור, או כי-יכרה איש בור--ולא יכסנו; ונפל-שמה שור, או חמור.  כא,לד בעל הבור ישלם, כסף ישיב לבעליו; והמת, יהיה-לו.  {ס}

כא,לה וכי-ייגוף שור-איש את-שור ריעהו, ומת--ומכרו את-השור החי, וחצו את-כספו, וגם את-המת, יחצון.  כא,לו או נודע, כי שור נגח הוא מתמול שלשום, ולא ישמרנו, בעליו--שלם ישלם שור תחת השור, והמת יהיה-לו.  {ס}

כא,לז כי יגנוב-איש שור או-שה, וטבחו או מכרו--חמישה בקר, ישלם תחת השור, וארבע-צאן, תחת השה.  כב,א אם-במחתרת יימצא הגנב, והוכה ומת--אין לו, דמים.  כב,ב אם-זרחה השמש עליו, דמים לו:  שלם ישלם--אם-אין לו, ונמכר בגניבתו.  כב,ג אם-הימצא תימצא בידו הגניבה, משור עד-חמור עד-שה--חיים:  שניים, ישלם.  {ס}

כב,ד כי יבער-איש, שדה או-כרם, ושילח את-בעירו, וביער בשדה אחר--מיטב שדהו ומיטב כרמו, ישלם.  {ס}

כב,ה כי-תצא אש ומצאה קוצים, ונאכל גדיש, או הקמה, או השדה--שלם ישלם, המבעיר את-הבעירה.  {ס}

כב,ו כי-ייתן איש אל-ריעהו כסף או-כלים, לשמור, וגונב, מבית האיש--אם-יימצא הגנב, ישלם שניים.  כב,ז אם-לא יימצא הגנב, ונקרב בעל-הבית אל-האלוהים:  אם-לא שלח ידו, במלאכת ריעהו.  כב,ח על-כל-דבר-פשע על-שור על-חמור על-שה על-שלמה על-כל-אבידה, אשר יאמר כי-הוא זה--עד האלוהים, יבוא דבר-שניהם:  אשר ירשיעון אלוהים, ישלם שניים לריעהו.  {ס}

כב,ט כי-ייתן איש אל-ריעהו חמור או-שור או-שה, וכל-בהמה--לשמור; ומת או-נשבר או-נשבה, אין רואה.  כב,י שבועת יהוה, תהיה בין שניהם--אם-לא שלח ידו, במלאכת ריעהו; ולקח בעליו, ולא ישלם.  כב,יא ואם-גנוב ייגנב, מעימו--ישלם, לבעליו.  כב,יב אם-טרוף ייטרף, יביאהו עד:  הטריפה, לא ישלם.  {פ}

כב,יג וכי-ישאל איש מעם ריעהו, ונשבר או-מת; בעליו אין-עימו, שלם ישלם.  כב,יד אם-בעליו עימו, לא ישלם:  אם-שכיר הוא, בא בשכרו.  {ס}

כב,טו וכי-יפתה איש, בתולה אשר לא-אורשה--ושכב עימה:  מהור ימהרנה לו, לאישה.  כב,טז אם-מאן ימאן אביה, לתיתה לו--כסף ישקול, כמוהר הבתולות.  {ס}

כב,יז מכשפה, לא תחייה.  כב,יח כל-שוכב עם-בהמה, מות יומת.  {ס}

כב,יט זובח לאלוהים, יוחרם--בלתי ליהוה, לבדו.  כב,כ וגר לא-תונה, ולא תלחצנו:  כי-גרים הייתם, בארץ מצריים.  כב,כא כל-אלמנה ויתום, לא תענון.  כב,כב אם-ענה תענה, אותו--כי אם-צעוק יצעק אליי, שמוע אשמע צעקתו.  כב,כג וחרה אפי, והרגתי אתכם בחרב; והיו נשיכם אלמנות, ובניכם יתומים.  {פ}

כב,כד אם-כסף תלווה את-עמי, את-העני עימך--לא-תהיה לו, כנושה; לא-תשימון עליו, נשך.  כב,כה אם-חבול תחבול, שלמת ריעך--עד-בוא השמש, תשיבנו לו.  כב,כו כי היא כסותו לבדה, היא שמלתו לעורו; במה ישכב--והיה כי-יצעק אליי, ושמעתי כי-חנון אני.  {ס}

כב,כז אלוהים, לא תקלל; ונשיא בעמך, לא תאור.  כב,כח מלאתך ודמעך, לא תאחר; בכור בניך, תיתן-לי.  כב,כט כן-תעשה לשורך, לצאנך:  שבעת ימים יהיה עם-אימו, ביום השמיני תיתנו-לי.  כב,ל ואנשי-קודש, תהיון לי; ובשר בשדה טריפה לא תאכלו, לכלב תשליכון אותו.  {ס}

כג,א לא תישא, שמע שוא; אל-תשת ידך עם-רשע, להיות עד חמס.  כג,ב לא-תהיה אחרי-רבים, לרעות; ולא-תענה על-ריב, לנטות אחרי רבים--להטות.  כג,ג ודל, לא תהדר בריבו.  {ס}

כג,ד כי תפגע שור אויבך, או חמורו--תועה:  השב תשיבנו, לו.  {ס}

כג,ה כי-תראה חמור שונאך, רובץ תחת משאו, וחדלת, מעזוב לו--עזוב תעזוב, עימו.  {ס}

כג,ו לא תטה משפט אביונך, בריבו.  כג,ז מדבר-שקר, תרחק; ונקי וצדיק אל-תהרוג, כי לא-אצדיק רשע.  כג,ח ושוחד, לא תיקח:  כי השוחד יעוור פיקחים, ויסלף דברי צדיקים.  כג,ט וגר, לא תלחץ; ואתם, ידעתם את-נפש הגר--כי-גרים הייתם, בארץ מצריים.  כג,י ושש שנים, תזרע את-ארצך; ואספת, את-תבואתה.  כג,יא והשביעית תשמטנה ונטשתה, ואכלו אביוני עמך, ויתרם, תאכל חית השדה; כן-תעשה לכרמך, לזיתך.  כג,יב ששת ימים תעשה מעשיך, וביום השביעי תשבות--למען ינוח, שורך וחמורך, ויינפש בן-אמתך, והגר.  כג,יג ובכול אשר-אמרתי אליכם, תישמרו; ושם אלוהים אחרים לא תזכירו, לא יישמע על-פיך.  כג,יד שלוש רגלים, תחוג לי בשנה.  כג,טו את-חג המצות, תשמור--שבעת ימים תאכל מצות כאשר ציוויתיך למועד חודש האביב, כי-בו יצאת ממצריים; ולא-ייראו פניי, ריקם.  כג,טז וחג הקציר ביכורי מעשיך, אשר תזרע בשדה; וחג האסיף בצאת השנה, באוספך את-מעשיך מן-השדה.  כג,יז שלוש פעמים, בשנה--ייראה, כל-זכורך, אל-פני, האדון יהוה.  כג,יח לא-תזבח על-חמץ, דם-זבחי; ולא-ילין חלב-חגי, עד-בוקר.  כג,יט ראשית, ביכורי אדמתך, תביא, בית יהוה אלוהיך; לא-תבשל גדי, בחלב אימו.  {פ}

כג,כ הנה אנוכי שולח מלאך, לפניך, לשמורך, בדרך; ולהביאך, אל-המקום אשר הכינותי.  כג,כא הישמר מפניו ושמע בקולו, אל-תמר בו:  כי לא יישא לפשעכם, כי שמי בקרבו.  כג,כב כי אם-שמוע תשמע, בקולו, ועשית, כול אשר אדבר--ואייבתי, את-אויביך, וצרתי, את-צורריך.  כג,כג כי-ילך מלאכי, לפניך, והביאך אל-האמורי והחיתי, והפריזי והכנעני החיווי והיבוסי; והכחדתיו.  כג,כד לא-תשתחווה לאלוהיהם ולא תועבדם, ולא תעשה כמעשיהם:  כי הרס תהרסם, ושבר תשבר מצבותיהם.  כג,כה ועבדתם, את יהוה אלוהיכם, ובירך את-לחמך, ואת-מימיך; והסירותי מחלה, מקרבך.  {ס}

כג,כו לא תהיה משכלה ועקרה, בארצך; את-מספר ימיך, אמלא.  כג,כז את-אימתי, אשלח לפניך, והמותי את-כל-העם, אשר תבוא בהם; ונתתי את-כל-אויביך אליך, עורף.  כג,כח ושלחתי את-הצרעה, לפניך; וגירשה, את-החיווי את-הכנעני ואת-החיתי--מלפניך.  כג,כט לא אגרשנו מפניך, בשנה אחת:  פן-תהיה הארץ שממה, ורבה עליך חית השדה.  כג,ל מעט מעט אגרשנו, מפניך, עד אשר תפרה, ונחלת את-הארץ.  כג,לא ושתי את-גבולך, מים-סוף ועד-ים פלשתים, וממדבר, עד-הנהר:  כי אתן בידכם, את יושבי הארץ, וגירשתמו, מפניך.  כג,לב לא-תכרות להם ולאלוהיהם, ברית.  כג,לג לא יישבו בארצך, פן-יחטיאו אותך לי:  כי תעבוד את-אלוהיהם, כי-יהיה לך למוקש.  {פ}

כד,א ואל-משה אמר עלה אל-יהוה, אתה ואהרון נדב ואביהוא, ושבעים, מזקני ישראל; והשתחוויתם, מרחוק.  כד,ב וניגש משה לבדו אל-יהוה, והם לא ייגשו; והעם, לא יעלו עימו.  כד,ג ויבוא משה, ויספר לעם את כל-דברי יהוה, ואת, כל-המשפטים; ויען כל-העם קול אחד, ויאמרו, כל-הדברים אשר-דיבר יהוה, נעשה.  כד,ד ויכתוב משה, את כל-דברי יהוה, וישכם בבוקר, וייבן מזבח תחת ההר; ושתים עשרה מצבה, לשנים עשר שבטי ישראל.  כד,ה וישלח, את-נערי בני ישראל, ויעלו, עולות; ויזבחו זבחים שלמים, ליהוה--פרים.  כד,ו וייקח משה חצי הדם, וישם באגנות; וחצי הדם, זרק על-המזבח.  כד,ז וייקח ספר הברית, ויקרא באוזני העם; ויאמרו, כול אשר-דיבר יהוה נעשה ונשמע.  כד,ח וייקח משה את-הדם, ויזרוק על-העם; ויאמר, הנה דם-הברית אשר כרת יהוה עימכם, על כל-הדברים, האלה.  כד,ט ויעל משה, ואהרון--נדב, ואביהוא, ושבעים, מזקני ישראל.  כד,י ויראו, את אלוהי ישראל; ותחת רגליו, כמעשה לבנת הספיר, וכעצם השמיים, לטוהר.  כד,יא ואל-אצילי בני ישראל, לא שלח ידו; ויחזו, את-האלוהים, ויאכלו, וישתו.  {ס}

כד,יב ויאמר יהוה אל-משה, עלה אליי ההרה--והיה-שם; ואתנה לך את-לוחות האבן, והתורה והמצוה, אשר כתבתי, להורותם.  כד,יג ויקם משה, ויהושוע משרתו; ויעל משה, אל-הר האלוהים.  כד,יד ואל-הזקנים אמר שבו-לנו בזה, עד אשר-נשוב אליכם; והנה אהרון וחור עימכם, מי-בעל דברים ייגש אליהם.  כד,טו ויעל משה, אל-ההר; ויכס הענן, את-ההר.  כד,טז וישכון כבוד-יהוה על-הר סיניי, ויכסהו הענן ששת ימים; ויקרא אל-משה ביום השביעי, מתוך הענן.  כד,יז ומראה כבוד יהוה, כאש אוכלת בראש ההר, לעיני, בני ישראל.  כד,יח ויבוא משה בתוך הענן, ויעל אל-ההר; ויהי משה, בהר, ארבעים יום, וארבעים לילה.  {פ}

כה,א וידבר יהוה, אל-משה לאמור.  כה,ב דבר אל-בני ישראל, ויקחו-לי תרומה:  מאת כל-איש אשר יידבנו ליבו, תקחו את-תרומתי.  כה,ג וזאת, התרומה, אשר תקחו, מאיתם:  זהב וכסף, ונחושת.  כה,ד ותכלת וארגמן ותולעת שני, ושש ועיזים.  כה,ה ועורות אילים מאודמים ועורות תחשים, ועצי שיטים.  כה,ו שמן, למאור; בשמים לשמן המשחה, ולקטורת הסמים.  כה,ז אבני-שוהם, ואבני מילואים, לאיפוד, ולחושן.  כה,ח ועשו לי, מקדש; ושכנתי, בתוכם.  כה,ט ככול, אשר אני מראה אותך, את תבנית המשכן, ואת תבנית כל-כליו; וכן, תעשו.  {ס}

כה,י ועשו ארון, עצי שיטים:  אמתיים וחצי אורכו, ואמה וחצי רוחבו, ואמה וחצי, קומתו.  כה,יא וציפית אותו זהב טהור, מבית ומחוץ תצפנו; ועשית עליו זר זהב, סביב.  כה,יב ויצקת לו, ארבע טבעות זהב, ונתת, על ארבע פעמותיו; ושתי טבעות, על-צלעו האחת, ושתי טבעות, על-צלעו השנית.  כה,יג ועשית בדי, עצי שיטים; וציפית אותם, זהב.  כה,יד והבאת את-הבדים בטבעות, על צלעות הארון, לשאת את-הארון, בהם.  כה,טו בטבעות, הארון, יהיו, הבדים:  לא יסורו, ממנו.  כה,טז ונתת, אל-הארון--את, העדות, אשר אתן, אליך.  כה,יז ועשית כפורת, זהב טהור:  אמתיים וחצי אורכה, ואמה וחצי רוחבה.  כה,יח ועשית שניים כרובים, זהב; מקשה תעשה אותם, משני קצות הכפורת.  כה,יט ועשה כרוב אחד מקצה, מזה, וכרוב-אחד מקצה, מזה; מן-הכפורת תעשו את-הכרובים, על-שני קצותיו.  כה,כ והיו הכרובים פורשי כנפיים למעלה, סוככים בכנפיהם על-הכפורת, ופניהם, איש אל-אחיו; אל-הכפורת--יהיו, פני הכרובים.  כה,כא ונתת את-הכפורת על-הארון, מלמעלה; ואל-הארון--תיתן את-העדות, אשר אתן אליך.  כה,כב ונועדתי לך, שם, ודיברתי איתך מעל הכפורת מבין שני הכרובים, אשר על-ארון העדות--את כל-אשר אצווה אותך, אל-בני ישראל.  {פ}

כה,כג ועשית שולחן, עצי שיטים:  אמתיים אורכו ואמה רוחבו, ואמה וחצי קומתו.  כה,כד וציפית אותו, זהב טהור; ועשית לו זר זהב, סביב.  כה,כה ועשית לו מסגרת טופח, סביב; ועשית זר-זהב למסגרתו, סביב.  כה,כו ועשית לו, ארבע טבעות זהב; ונתת, את-הטבעות, על ארבע הפיאות, אשר לארבע רגליו.  כה,כז לעומת, המסגרת, תהיינה, הטבעות--לבתים לבדים, לשאת את-השולחן.  כה,כח ועשית את-הבדים עצי שיטים, וציפית אותם זהב; ונישא-בם, את-השולחן.  כה,כט ועשית קערותיו וכפותיו, וקשותיו ומנקייותיו, אשר יוסך, בהן; זהב טהור, תעשה אותם.  כה,ל ונתת על-השולחן לחם פנים, לפניי תמיד.  {פ}

כה,לא ועשית מנורת, זהב טהור; מקשה תיעשה המנורה, ירכה וקנה, גביעיה כפתוריה ופרחיה, ממנה יהיו.  כה,לב ושישה קנים, יוצאים מצידיה:  שלושה קני מנורה, מצידה האחד, ושלושה קני מנורה, מצידה השני.  כה,לג שלושה גביעים משוקדים בקנה האחד, כפתור ופרח, ושלושה גביעים משוקדים בקנה האחד, כפתור ופרח; כן לששת הקנים, היוצאים מן-המנורה.  כה,לד ובמנורה, ארבעה גביעים:  משוקדים--כפתוריה, ופרחיה.  כה,לה וכפתור תחת שני הקנים ממנה, וכפתור תחת שני הקנים ממנה, וכפתור, תחת-שני הקנים ממנה--לששת, הקנים, היוצאים, מן-המנורה.  כה,לו כפתוריהם וקנותם, ממנה יהיו; כולה מקשה אחת, זהב טהור.  כה,לז ועשית את-נרותיה, שבעה; והעלה, את-נרותיה, והאיר, על-עבר פניה.  כה,לח ומלקחיה ומחתותיה, זהב טהור.  כה,לט כיכר זהב טהור, יעשה אותה--את כל-הכלים, האלה.  כה,מ וראה, ועשה:  בתבניתם--אשר-אתה מוראה, בהר.  {ס}

כו,א ואת-המשכן תעשה, עשר יריעות:  שש מושזר, ותכלת וארגמן ותולעת שני--כרובים מעשה חושב, תעשה אותם.  כו,ב אורך היריעה האחת, שמונה ועשרים באמה, ורוחב ארבע באמה, היריעה האחת; מידה אחת, לכל-היריעות.  כו,ג חמש היריעות, תהיינה חוברות, אישה, אל-אחותה; וחמש יריעות חוברות, אישה אל-אחותה.  כו,ד ועשית לולאות תכלת, על שפת היריעה האחת, מקצה, בחוברת; וכן תעשה, בשפת היריעה, הקיצונה, במחברת השנית.  כו,ה חמישים לולאות, תעשה ביריעה האחת, וחמישים לולאות תעשה בקצה היריעה, אשר במחברת השנית:  מקבילות, הלולאות, אישה, אל-אחותה.  כו,ו ועשית, חמישים קרסי זהב; וחיברת את-היריעות אישה אל-אחותה, בקרסים, והיה המשכן, אחד.  כו,ז ועשית יריעות עיזים, לאוהל על-המשכן; עשתי-עשרה יריעות, תעשה אותם.  כו,ח אורך היריעה האחת, שלושים באמה, ורוחב ארבע באמה, היריעה האחת; מידה אחת, לעשתי עשרה יריעות.  כו,ט וחיברת את-חמש היריעות, לבד, ואת-שש היריעות, לבד; וכפלת את-היריעה השישית, אל-מול פני האוהל.  כו,י ועשית חמישים לולאות, על שפת היריעה האחת, הקיצונה, בחוברת; וחמישים לולאות, על שפת היריעה, החוברת, השנית.  כו,יא ועשית קרסי נחושת, חמישים; והבאת את-הקרסים בלולאות, וחיברת את-האוהל והיה אחד.  כו,יב וסרח, העודף, ביריעות, האוהל--חצי היריעה, העודפת, תסרח, על אחורי המשכן.  כו,יג והאמה מזה והאמה מזה, בעודף, באורך, יריעות האוהל:  יהיה סרוח על-צידי המשכן, מזה ומזה--לכסותו.  כו,יד ועשית מכסה לאוהל, עורות אילים מאודמים, ומכסה עורות תחשים, מלמעלה.  {פ}

כו,טו ועשית את-הקרשים, למשכן, עצי שיטים, עומדים.  כו,טז עשר אמות, אורך הקרש; ואמה וחצי האמה, רוחב הקרש האחד.  כו,יז שתי ידות, לקרש האחד--משולבות, אישה אל-אחותה; כן תעשה, לכול קרשי המשכן.  כו,יח ועשית את-הקרשים, למשכן, עשרים קרש, לפאת נגבה תימנה.  כו,יט וארבעים, אדני-כסף, תעשה, תחת עשרים הקרש:  שני אדנים תחת-הקרש האחד, לשתי ידותיו, ושני אדנים תחת-הקרש האחד, לשתי ידותיו.  כו,כ ולצלע המשכן השנית, לפאת צפון, עשרים, קרש.  כו,כא וארבעים אדניהם, כסף:  שני אדנים, תחת הקרש האחד, ושני אדנים, תחת הקרש האחד.  כו,כב ולירכתי המשכן, ימה, תעשה, שישה קרשים.  כו,כג ושני קרשים תעשה, למקוצעות המשכן--בירכתיים.  כו,כד ויהיו תואמים, מלמטה, ויחדיו יהיו תמים על-ראשו, אל-הטבעת האחת; כן יהיה לשניהם, לשני המקצועות יהיו.  כו,כה והיו, שמונה קרשים, ואדניהם כסף, שישה עשר אדנים:  שני אדנים, תחת הקרש האחד, ושני אדנים, תחת הקרש האחד.  כו,כו ועשית בריחים, עצי שיטים, חמישה, לקרשי צלע-המשכן האחד.  כו,כז וחמישה בריחים, לקרשי צלע-המשכן השנית; וחמישה בריחים, לקרשי צלע המשכן, לירכתיים, ימה.  כו,כח והבריח התיכון, בתוך הקרשים, מבריח, מן-הקצה אל-הקצה.  כו,כט ואת-הקרשים תצפה זהב, ואת-טבעותיהם תעשה זהב--בתים, לבריחים; וציפית את-הבריחים, זהב.  כו,ל והקמות, את-המשכן:  כמשפטו--אשר הוראית, בהר.  {ס}

כו,לא ועשית פרוכת, תכלת וארגמן ותולעת שני--ושש מושזר; מעשה חושב יעשה אותה, כרובים.  כו,לב ונתת אותה, על-ארבעה עמודי שיטים, מצופים זהב, וויהם זהב--על-ארבעה, אדני-כסף.  כו,לג ונתת את-הפרוכת, תחת הקרסים, והבאת שמה מבית לפרוכת, את ארון העדות; והבדילה הפרוכת, לכם, בין הקודש, ובין קודש הקודשים.  כו,לד ונתת, את-הכפורת, על, ארון העדות--בקודש, הקודשים.  כו,לה ושמת את-השולחן, מחוץ לפרוכת, ואת-המנורה נוכח השולחן, על צלע המשכן תימנה; והשולחן--תיתן, על-צלע צפון.  כו,לו ועשית מסך לפתח האוהל, תכלת וארגמן ותולעת שני ושש מושזר, מעשה, רוקם.  כו,לז ועשית למסך, חמישה עמודי שיטים, וציפית אותם זהב, וויהם זהב; ויצקת להם, חמישה אדני נחושת.  {ס}

כז,א ועשית את-המזבח, עצי שיטים:  חמש אמות אורך וחמש אמות רוחב, רבוע יהיה המזבח, ושלוש אמות, קומתו.  כז,ב ועשית קרנותיו, על ארבע פינותיו--ממנו, תהיינה קרנותיו; וציפית אותו, נחושת.  כז,ג ועשית סירותיו, לדשנו, ויעיו ומזרקותיו, ומזלגותיו ומחתותיו; לכל-כליו, תעשה נחושת.  כז,ד ועשית לו מכבר, מעשה רשת נחושת; ועשית על-הרשת, ארבע טבעות נחושת, על, ארבע קצותיו.  כז,ה ונתת אותה, תחת כרכוב המזבח--מלמטה; והייתה הרשת, עד חצי המזבח.  כז,ו ועשית בדים למזבח, בדי עצי שיטים; וציפית אותם, נחושת.  כז,ז והובא את-בדיו, בטבעות; והיו הבדים, על-שתי צלעות המזבח--בשאת אותו.  כז,ח נבוב לוחות, תעשה אותו:  כאשר הראה אותך בהר, כן יעשו.  {ס}

כז,ט ועשית, את חצר המשכן--לפאת נגב-תימנה קלעים לחצר שש מושזר, מאה באמה אורך, לפיאה, האחת.  כז,י ועמודיו עשרים, ואדניהם עשרים נחושת; ווי העמודים וחשוקיהם, כסף.  כז,יא וכן לפאת צפון באורך, קלעים מאה אורך; ועמודיו עשרים, ואדניהם עשרים נחושת, ווי העמודים וחשוקיהם, כסף.  כז,יב ורוחב החצר לפאת-ים, קלעים חמישים אמה; עמודיהם עשרה, ואדניהם עשרה.  כז,יג ורוחב החצר, לפאת קדמה מזרחה--חמישים אמה.  כז,יד וחמש עשרה אמה קלעים, לכתף; עמודיהם שלושה, ואדניהם שלושה.  כז,טו ולכתף, השנית--חמש עשרה, קלעים; עמודיהם שלושה, ואדניהם שלושה.  כז,טז ולשער החצר מסך עשרים אמה, תכלת וארגמן ותולעת שני ושש מושזר--מעשה רוקם; עמודיהם, ארבעה, ואדניהם, ארבעה.  כז,יז כל-עמודי החצר סביב מחושקים כסף, וויהם כסף; ואדניהם, נחושת.  כז,יח אורך החצר מאה באמה ורוחב חמישים בחמישים, וקומה חמש אמות--שש מושזר; ואדניהם, נחושת.  כז,יט לכול כלי המשכן, בכול עבודתו, וכל-יתדותיו וכל-יתדות החצר, נחושת.  {ס}

כז,כ ואתה תצווה את-בני ישראל, ויקחו אליך שמן זית זך כתית--למאור:  להעלות נר, תמיד.  כז,כא באוהל מועד מחוץ לפרוכת אשר על-העדות, יערוך אותו אהרון ובניו מערב עד-בוקר--לפני יהוה:  חוקת עולם לדורותם, מאת בני ישראל.  {ס}

כח,א ואתה הקרב אליך את-אהרון אחיך ואת-בניו איתו, מתוך בני ישראל--לכהנו-לי:  אהרון--נדב ואביהוא אלעזר ואיתמר, בני אהרון.  כח,ב ועשית בגדי-קודש, לאהרון אחיך, לכבוד, ולתפארת.  כח,ג ואתה, תדבר אל-כל-חכמי-לב, אשר מילאתיו, רוח חכמה; ועשו את-בגדי אהרון, לקדשו--לכהנו-לי.  כח,ד ואלה הבגדים אשר יעשו, חושן ואיפוד ומעיל, וכתונת תשבץ, מצנפת ואבנט; ועשו בגדי-קודש לאהרון אחיך, ולבניו--לכהנו-לי.  כח,ה והם יקחו את-הזהב, ואת-התכלת ואת-הארגמן, ואת-תולעת השני, ואת-השש.  {פ}

כח,ו ועשו, את-האיפוד:  זהב תכלת וארגמן תולעת שני, ושש מושזר--מעשה חושב.  כח,ז שתי כתפות חוברות, יהיה-לו אל-שני קצותיו--וחובר.  כח,ח וחשב אפודתו אשר עליו, כמעשהו ממנו יהיה:  זהב, תכלת וארגמן ותולעת שני--ושש מושזר.  כח,ט ולקחת, את-שתי אבני-שוהם; ופיתחת עליהם, שמות בני ישראל.  כח,י שישה, משמותם, על, האבן האחת; ואת-שמות השישה הנותרים, על-האבן השנית--כתולדותם.  כח,יא מעשה חרש, אבן--פיתוחי חותם תפתח את-שתי האבנים, על-שמות בני ישראל; מוסבות משבצות זהב, תעשה אותם.  כח,יב ושמת את-שתי האבנים, על כתפות האיפוד, אבני זיכרון, לבני ישראל; ונשא אהרון את-שמותם לפני יהוה, על-שתי כתפיו--לזיכרון.  {ס}

כח,יג ועשית משבצות, זהב.  כח,יד ושתי שרשרות זהב טהור, מגבלות תעשה אותם מעשה עבות; ונתת את-שרשרות העבותות, על-המשבצות.  {ס}

כח,טו ועשית חושן משפט, מעשה חושב--כמעשה איפוד, תעשנו; זהב תכלת וארגמן ותולעת שני, ושש מושזר--תעשה אותו.  כח,טז רבוע יהיה, כפול; זרת אורכו, וזרת רוחבו.  כח,יז ומילאת בו מילואת אבן, ארבעה טורים אבן:  טור, אודם פטדה וברקת--הטור, האחד.  כח,יח והטור, השני--נופך ספיר, ויהלום.  כח,יט והטור, השלישי--לשם שבו, ואחלמה.  כח,כ והטור, הרביעי--תרשיש ושוהם, וישפה; משובצים זהב יהיו, במילואותם.  כח,כא והאבנים תהיינה על-שמות בני-ישראל, שתים עשרה--על-שמותם; פיתוחי חותם, איש על-שמו, תהיינה, לשני עשר שבט.  כח,כב ועשית על-החושן שרשות גבלות, מעשה עבות, זהב, טהור.  כח,כג ועשית, על-החושן, שתי, טבעות זהב; ונתת, את-שתי הטבעות, על-שני, קצות החושן.  כח,כד ונתת, את-שתי עבותות הזהב, על-שתי, הטבעות--אל-קצות, החושן.  כח,כה ואת שתי קצות שתי העבותות, תיתן על-שתי המשבצות; ונתת על-כתפות האיפוד, אל-מול פניו.  כח,כו ועשית, שתי טבעות זהב, ושמת אותם, על-שני קצות החושן--על-שפתו, אשר אל-עבר האיפוד ביתה.  כח,כז ועשית, שתי טבעות זהב, ונתת אותם על-שתי כתפות האיפוד מלמטה ממול פניו, לעומת מחברתו--ממעל, לחשב האיפוד.  כח,כח וירכסו את-החושן מטבעותיו אל-טבעות האיפוד, בפתיל תכלת, להיות, על-חשב האיפוד; ולא-ייזח החושן, מעל האיפוד.  כח,כט ונשא אהרון את-שמות בני-ישראל בחושן המשפט, על-ליבו--בבואו אל-הקודש:  לזיכרון לפני-יהוה, תמיד.  כח,ל ונתת אל-חושן המשפט, את-האורים ואת-התומים, והיו על-לב אהרון, בבואו לפני יהוה; ונשא אהרון את-משפט בני-ישראל על-ליבו, לפני יהוה--תמיד.  {ס}

כח,לא ועשית את-מעיל האיפוד, כליל תכלת.  כח,לב והיה פי-ראשו, בתוכו; שפה יהיה לפיו סביב מעשה אורג, כפי תחרא יהיה-לו--לא ייקרע.  כח,לג ועשית על-שוליו, רימוני תכלת וארגמן ותולעת שני--על-שוליו, סביב; ופעמוני זהב בתוכם, סביב.  כח,לד פעמון זהב ורימון, פעמון זהב ורימון, על-שולי המעיל, סביב.  כח,לה והיה על-אהרון, לשרת; ונשמע קולו בבואו אל-הקודש לפני יהוה, ובצאתו--ולא ימות.  {ס}

כח,לו ועשית ציץ, זהב טהור; ופיתחת עליו פיתוחי חותם, קודש ליהוה.  כח,לז ושמת אותו על-פתיל תכלת, והיה על-המצנפת; אל-מול פני-המצנפת, יהיה.  כח,לח והיה, על-מצח אהרון, ונשא אהרון את-עוון הקודשים אשר יקדישו בני ישראל, לכל-מתנות קודשיהם; והיה על-מצחו תמיד, לרצון להם לפני יהוה.  כח,לט ושיבצת הכתונת שש, ועשית מצנפת שש; ואבנט תעשה, מעשה רוקם.  כח,מ ולבני אהרון תעשה כותונות, ועשית להם אבנטים; ומגבעות תעשה להם, לכבוד ולתפארת.  כח,מא והלבשת אותם את-אהרון אחיך, ואת-בניו איתו; ומשחת אותם ומילאת את-ידם, וקידשת אותם--וכיהנו לי.  כח,מב ועשה להם מכנסי-בד, לכסות בשר ערווה; ממותניים ועד-ירכיים, יהיו.  כח,מג והיו על-אהרון ועל-בניו בבואם אל-אוהל מועד, או בגשתם אל-המזבח לשרת בקודש, ולא-ישאו עוון, ומתו:  חוקת עולם לו, ולזרעו אחריו.  {ס}

כט,א וזה הדבר אשר-תעשה להם, לקדש אותם--לכהן לי:  לקח פר אחד בן-בקר, ואילים שניים--תמימים.  כט,ב ולחם מצות, וחלות מצות בלולות בשמן, ורקיקי מצות, משוחים בשמן; סולת חיטים, תעשה אותם.  כט,ג ונתת אותם על-סל אחד, והקרבת אותם בסל; ואת-הפר--ואת, שני האילים.  כט,ד ואת-אהרון ואת-בניו תקריב, אל-פתח אוהל מועד; ורחצת אותם, במים.  כט,ה ולקחת את-הבגדים, והלבשת את-אהרון את-הכותונת, ואת מעיל האיפוד, ואת-האיפוד ואת-החושן; ואפדת לו, בחשב האיפוד.  כט,ו ושמת המצנפת, על-ראשו; ונתת את-נזר הקודש, על-המצנפת.  כט,ז ולקחת את-שמן המשחה, ויצקת על-ראשו; ומשחת, אותו.  כט,ח ואת-בניו, תקריב; והלבשתם, כותונות.  כט,ט וחגרת אותם אבנט אהרון ובניו, וחבשת להם מגבעות, והייתה להם כהונה, לחוקת עולם; ומילאת יד-אהרון, ויד-בניו.  כט,י והקרבת, את-הפר, לפני, אוהל מועד; וסמך אהרון ובניו את-ידיהם, על-ראש הפר.  כט,יא ושחטת את-הפר, לפני יהוה, פתח, אוהל מועד.  כט,יב ולקחת מדם הפר, ונתת על-קרנות המזבח באצבעך; ואת-כל-הדם תשפוך, אל-יסוד המזבח.  כט,יג ולקחת, את-כל-החלב המכסה את-הקרב, ואת היותרת על-הכבד, ואת שתי הכליות ואת-החלב אשר עליהן; והקטרת, המזבחה.  כט,יד ואת-בשר הפר, ואת-עורו ואת-פרשו, תשרוף באש, מחוץ למחנה:  חטאת, הוא.  כט,טו ואת-האיל האחד, תיקח; וסמכו אהרון ובניו, את-ידיהם--על-ראש האיל.  כט,טז ושחטת, את-האיל; ולקחת, את-דמו, וזרקת על-המזבח, סביב.  כט,יז ואת-האיל--תנתח, לנתחיו; ורחצת קרבו וכרעיו, ונתת על-נתחיו ועל-ראשו.  כט,יח והקטרת את-כל-האיל המזבחה, עולה הוא ליהוה; ריח ניחוח, אישה ליהוה הוא.  כט,יט ולקחת, את האיל השני; וסמך אהרון ובניו את-ידיהם, על-ראש האיל.  כט,כ ושחטת את-האיל, ולקחת מדמו ונתת על-תנוך אוזן אהרון ועל-תנוך אוזן בניו הימנית, ועל-בוהן ידם הימנית, ועל-בוהן רגלם הימנית; וזרקת את-הדם על-המזבח, סביב.  כט,כא ולקחת מן-הדם אשר על-המזבח, ומשמן המשחה, והזית על-אהרון ועל-בגדיו, ועל-בניו ועל-בגדי בניו איתו; וקדש הוא ובגדיו, ובניו ובגדי בניו איתו.  כט,כב ולקחת מן-האיל החלב והאליה ואת-החלב המכסה את-הקרב, ואת יותרת הכבד ואת שתי הכליות ואת-החלב אשר עליהן, ואת, שוק הימין:  כי איל מילואים, הוא.  כט,כג וכיכר לחם אחת, וחלת לחם שמן אחת--ורקיק אחד:  מסל, המצות, אשר, לפני יהוה.  כט,כד ושמת הכול--על כפי אהרון, ועל כפי בניו; והנפת אותם תנופה, לפני יהוה.  כט,כה ולקחת אותם מידם, והקטרת המזבחה על-העולה; לריח ניחוח לפני יהוה, אישה הוא ליהוה.  כט,כו ולקחת את-החזה, מאיל המילואים אשר לאהרון, והנפת אותו תנופה, לפני יהוה; והיה לך, למנה.  כט,כז וקידשת את חזה התנופה, ואת שוק התרומה, אשר הונף, ואשר הורם:  מאיל, המילואים--מאשר לאהרון, ומאשר לבניו.  כט,כח והיה לאהרון ולבניו לחוק-עולם, מאת בני ישראל, כי תרומה, הוא; ותרומה יהיה מאת בני-ישראל, מזבחי שלמיהם--תרומתם, ליהוה.  כט,כט ובגדי הקודש אשר לאהרון, יהיו לבניו אחריו, למושחה בהם, ולמלא-בם את-ידם.  כט,ל שבעת ימים, ילבשם הכוהן תחתיו--מבניו:  אשר יבוא אל-אוהל מועד, לשרת בקודש.  כט,לא ואת איל המילואים, תיקח; ובישלת את-בשרו, במקום קדוש.  כט,לב ואכל אהרון ובניו את-בשר האיל, ואת-הלחם אשר בסל, פתח, אוהל מועד.  כט,לג ואכלו אותם אשר כופר בהם, למלא את-ידם לקדש אותם; וזר לא-יאכל, כי-קודש הם.  כט,לד ואם-ייוותר מבשר המילואים, ומן-הלחם--עד-הבוקר:  ושרפת את-הנותר באש, לא ייאכל כי-קודש הוא.  כט,לה ועשית לאהרון ולבניו, ככה, ככול אשר-ציוויתי, אותכה; שבעת ימים, תמלא ידם.  כט,לו ופר חטאת תעשה ליום, על-הכיפורים, וחיטאת על-המזבח, בכפרך עליו; ומשחת אותו, לקדשו.  כט,לז שבעת ימים, תכפר על-המזבח, וקידשת, אותו; והיה המזבח קודש קודשים, כל-הנוגע במזבח יקדש.  {ס}

כט,לח וזה, אשר תעשה על-המזבח:  כבשים בני-שנה שניים ליום, תמיד.  כט,לט את-הכבש האחד, תעשה בבוקר; ואת הכבש השני, תעשה בין הערביים.  כט,מ ועישרון סולת בלול בשמן כתית, רבע ההין, ונסך, רביעית ההין יין--לכבש, האחד.  כט,מא ואת הכבש השני, תעשה בין הערביים:  כמנחת הבוקר וכנסכה, תעשה-לה, לריח ניחוח, אישה ליהוה.  כט,מב עולת תמיד לדורותיכם, פתח אוהל-מועד לפני יהוה, אשר איוועד לכם שמה, לדבר אליך שם.  כט,מג ונועדתי שמה, לבני ישראל; ונקדש, בכבודי.  כט,מד וקידשתי את-אוהל מועד, ואת-המזבח; ואת-אהרון ואת-בניו אקדש, לכהן לי.  כט,מה ושכנתי, בתוך בני ישראל; והייתי להם, לאלוהים.  כט,מו וידעו, כי אני יהוה אלוהיהם, אשר הוצאתי אותם מארץ מצריים, לשוכני בתוכם:  אני, יהוה אלוהיהם.  {פ}

ל,א ועשית מזבח, מקטר קטורת; עצי שיטים, תעשה אותו.  ל,ב אמה אורכו ואמה רוחבו, רבוע יהיה, ואמתיים, קומתו; ממנו, קרנותיו.  ל,ג וציפית אותו זהב טהור, את-גגו ואת-קירותיו סביב--ואת-קרנותיו; ועשית לו זר זהב, סביב.  ל,ד ושתי טבעות זהב תעשה-לו מתחת לזרו, על שתי צלעותיו--תעשה, על-שני צידיו; והיה לבתים לבדים, לשאת אותו בהמה.  ל,ה ועשית את-הבדים, עצי שיטים; וציפית אותם, זהב.  ל,ו ונתת אותו לפני הפרוכת, אשר על-ארון העדות--לפני הכפורת, אשר על-העדות, אשר איוועד לך, שמה.  ל,ז והקטיר עליו אהרון, קטורת סמים; בבוקר בבוקר, בהיטיבו את-הנרות--יקטירנה.  ל,ח ובהעלות אהרון את-הנרות בין הערביים, יקטירנה--קטורת תמיד לפני יהוה, לדורותיכם.  ל,ט לא-תעלו עליו קטורת זרה, ועולה ומנחה; ונסך, לא תיסכו עליו.  ל,י וכיפר אהרון על-קרנותיו, אחת בשנה:  מדם חטאת הכיפורים, אחת בשנה יכפר עליו לדורותיכם--קודש-קודשים הוא, ליהוה.  {פ}

ל,יא וידבר יהוה, אל-משה לאמור.  ל,יב כי תישא את-ראש בני-ישראל, לפקודיהם, ונתנו איש כופר נפשו ליהוה, בפקוד אותם; ולא-יהיה בהם נגף, בפקוד אותם.  ל,יג זה ייתנו, כל-העובר על-הפקודים--מחצית השקל, בשקל הקודש:  עשרים גרה, השקל--מחצית השקל, תרומה ליהוה.  ל,יד כול, העובר על-הפקודים, מבן עשרים שנה, ומעלה--ייתן, תרומת יהוה.  ל,טו העשיר לא-ירבה, והדל לא ימעיט, ממחצית, השקל--לתת את-תרומת יהוה, לכפר על-נפשותיכם.  ל,טז ולקחת את-כסף הכיפורים, מאת בני ישראל, ונתת אותו, על-עבודת אוהל מועד; והיה לבני ישראל לזיכרון לפני יהוה, לכפר על-נפשותיכם.  {פ}

ל,יז וידבר יהוה, אל-משה לאמור.  ל,יח ועשית כיור נחושת, וכנו נחושת--לרוחצה; ונתת אותו, בין-אוהל מועד ובין המזבח, ונתת שמה, מים.  ל,יט ורחצו אהרון ובניו, ממנו, את-ידיהם, ואת-רגליהם.  ל,כ בבואם אל-אוהל מועד, ירחצו-מים--ולא ימותו; או בגשתם אל-המזבח לשרת, להקטיר אישה ליהוה.  ל,כא ורחצו ידיהם ורגליהם, ולא ימותו; והייתה להם חוק-עולם לו ולזרעו, לדורותם.  {פ}

ל,כב וידבר יהוה, אל-משה לאמור.  ל,כג ואתה קח-לך, בשמים ראש, מור-דרור חמש מאות, וקינמון-בשם מחציתו חמישים ומאתיים; וקנה-בושם, חמישים ומאתיים.  ל,כד וקידה, חמש מאות בשקל הקודש; ושמן זית, הין.  ל,כה ועשית אותו, שמן משחת-קודש--רוקח מרקחת, מעשה רוקח; שמן משחת-קודש, יהיה.  ל,כו ומשחת בו, את-אוהל מועד, ואת, ארון העדות.  ל,כז ואת-השולחן, ואת-כל-כליו, ואת-המנורה, ואת-כליה; ואת, מזבח הקטורת.  ל,כח ואת-מזבח העולה, ואת-כל-כליו; ואת-הכיור, ואת-כנו.  ל,כט וקידשת אותם, והיו קודש קודשים; כל-הנוגע בהם, יקדש.  ל,ל ואת-אהרון ואת-בניו, תמשח; וקידשת אותם, לכהן לי.  ל,לא ואל-בני ישראל, תדבר לאמור:  שמן משחת-קודש יהיה זה, לי--לדורותיכם.  ל,לב על-בשר אדם, לא ייסך, ובמתכונתו, לא תעשו כמוהו; קודש הוא, קודש יהיה לכם.  ל,לג איש אשר ירקח כמוהו, ואשר ייתן ממנו על-זר--ונכרת, מעמיו.  {ס}

ל,לד ויאמר יהוה אל-משה קח-לך סמים, נטף ושחלת וחלבנה, סמים, ולבונה זכה:  בד בבד, יהיה.  ל,לה ועשית אותה קטורת, רוקח מעשה רוקח, ממולח, טהור קודש.  ל,לו ושחקת ממנה, הדק, ונתת ממנה לפני העדות באוהל מועד, אשר איוועד לך שמה; קודש קודשים, תהיה לכם.  ל,לז והקטורת, אשר תעשה--במתכונתה, לא תעשו לכם; קודש תהיה לך, ליהוה.  ל,לח איש אשר-יעשה כמוה, להריח בה--ונכרת, מעמיו.  {ס}

לא,א וידבר יהוה, אל-משה לאמור.  לא,ב ראה, קראתי בשם, בצלאל בן-אורי בן-חור, למטה יהודה.  לא,ג ואמלא אותו, רוח אלוהים, בחכמה ובתבונה ובדעת, ובכל-מלאכה.  לא,ד לחשוב, מחשבות; לעשות בזהב ובכסף, ובנחושת.  לא,ה ובחרושת אבן למלאות, ובחרושת עץ; לעשות, בכל-מלאכה.  לא,ו ואני הנה נתתי איתו, את אוהליאב בן-אחיסמך למטה-דן, ובלב כל-חכם-לב, נתתי חכמה; ועשו, את כל-אשר ציוויתיך.  לא,ז את אוהל מועד, ואת-הארון לעדות, ואת-הכפורת, אשר עליו; ואת, כל-כלי האוהל.  לא,ח ואת-השולחן, ואת-כליו, ואת-המנורה הטהורה, ואת-כל-כליה; ואת, מזבח הקטורת.  לא,ט ואת-מזבח העולה, ואת-כל-כליו; ואת-הכיור, ואת-כנו.  לא,י ואת, בגדי השרד; ואת-בגדי הקודש לאהרון הכוהן, ואת-בגדי בניו לכהן.  לא,יא ואת שמן המשחה ואת-קטורת הסמים, לקודש:  ככול אשר-ציוויתיך, יעשו.  {פ}

לא,יב ויאמר יהוה, אל-משה לאמור.  לא,יג ואתה דבר אל-בני ישראל, לאמור, אך את-שבתותיי, תשמורו:  כי אות היא ביני וביניכם, לדורותיכם--לדעת, כי אני יהוה מקדשכם.  לא,יד ושמרתם, את-השבת, כי קודש היא, לכם; מחלליה, מות יומת--כי כל-העושה בה מלאכה, ונכרתה הנפש ההיא מקרב עמיה.  לא,טו ששת ימים, ייעשה מלאכה, וביום השביעי שבת שבתון קודש, ליהוה; כל-העושה מלאכה ביום השבת, מות יומת.  לא,טז ושמרו בני-ישראל, את-השבת, לעשות את-השבת לדורותם, ברית עולם.  לא,יז ביני, ובין בני ישראל--אות היא, לעולם:  כי-ששת ימים, עשה יהוה את-השמיים ואת-הארץ, וביום השביעי, שבת ויינפש.  {ס}

לא,יח וייתן אל-משה, ככלותו לדבר איתו בהר סיניי, שני, לוחות העדות--לוחות אבן, כתובים באצבע אלוהים.  לב,א וירא העם, כי-בושש משה לרדת מן-ההר; וייקהל העם על-אהרון, ויאמרו אליו קום עשה-לנו אלוהים אשר ילכו לפנינו--כי-זה משה האיש אשר העלנו מארץ מצריים, לא ידענו מה-היה לו.  לב,ב ויאמר אליהם, אהרון, פרקו נזמי הזהב, אשר באוזני נשיכם בניכם ובנותיכם; והביאו, אליי.  לב,ג ויתפרקו, כל-העם, את-נזמי הזהב, אשר באוזניהם; ויביאו, אל-אהרון.  לב,ד וייקח מידם, ויצר אותו בחרט, ויעשהו, עגל מסכה; ויאמרו--אלה אלוהיך ישראל, אשר העלוך מארץ מצריים.  לב,ה וירא אהרון, וייבן מזבח לפניו; ויקרא אהרון ויאמר, חג ליהוה מחר.  לב,ו וישכימו, ממוחרת, ויעלו עולות, ויגישו שלמים; ויישב העם לאכול ושתה, ויקומו לצחק.  {פ}

לב,ז וידבר יהוה, אל-משה:  לך-רד--כי שיחת עמך, אשר העלית מארץ מצריים.  לב,ח סרו מהר, מן-הדרך אשר ציוויתים--עשו להם, עגל מסכה; וישתחוו-לו, ויזבחו-לו, ויאמרו, אלה אלוהיך ישראל אשר העלוך מארץ מצריים.  לב,ט ויאמר יהוה, אל-משה:  ראיתי את-העם הזה, והנה עם-קשה-עורף הוא.  לב,י ועתה הניחה לי, וייחר-אפי בהם ואכלם; ואעשה אותך, לגוי גדול.  לב,יא ויחל משה, את-פני יהוה אלוהיו; ויאמר, למה יהוה יחרה אפך בעמך, אשר הוצאת מארץ מצריים, בכוח גדול וביד חזקה.  לב,יב למה יאמרו מצריים לאמור, ברעה הוציאם להרוג אותם בהרים, ולכלותם, מעל פני האדמה; שוב מחרון אפך, והינחם על-הרעה לעמך.  לב,יג זכור לאברהם ליצחק ולישראל עבדיך, אשר נשבעת להם בך, ותדבר אליהם, ארבה את-זרעכם ככוכבי השמיים; וכל-הארץ הזאת אשר אמרתי, אתן לזרעכם, ונחלו, לעולם.  לב,יד ויינחם, יהוה, על-הרעה, אשר דיבר לעשות לעמו.  {פ}

לב,טו וייפן ויירד משה, מן-ההר, ושני לוחות העדות, בידו:  לוחות, כתובים משני עבריהם--מזה ומזה, הם כתובים.  לב,טז והלוחות--מעשה אלוהים, המה; והמכתב, מכתב אלוהים הוא--חרות, על-הלוחות.  לב,יז וישמע יהושוע את-קול העם, בריעו; ויאמר, אל-משה, קול מלחמה, במחנה.  לב,יח ויאמר, אין קול ענות גבורה, ואין קול, ענות חלושה; קול ענות, אנוכי שומע.  לב,יט ויהי, כאשר קרב אל-המחנה, וירא את-העגל, ומחולות; וייחר-אף משה, וישלך מידיו את-הלוחות, וישבר אותם, תחת ההר.  לב,כ וייקח את-העגל אשר עשו, וישרוף באש, ויטחן, עד אשר-דק; וייזר על-פני המים, וישק את-בני ישראל.  לב,כא ויאמר משה אל-אהרון, מה-עשה לך העם הזה:  כי-הבאת עליו, חטאה גדולה.  לב,כב ויאמר אהרון, אל-ייחר אף אדוני; אתה ידעת את-העם, כי ברע הוא.  לב,כג ויאמרו לי--עשה-לנו אלוהים, אשר ילכו לפנינו:  כי-זה משה האיש, אשר העלנו מארץ מצריים--לא ידענו, מה-היה לו.  לב,כד ואומר להם למי זהב, התפרקו וייתנו-לי; ואשליכהו באש, וייצא העגל הזה.  לב,כה וירא משה את-העם, כי פרוע הוא:  כי-פרעו אהרון, לשמצה בקמיהם.  לב,כו ויעמוד משה, בשער המחנה, ויאמר, מי ליהוה אליי; וייאספו אליו, כל-בני לוי.  לב,כז ויאמר להם, כה-אמר יהוה אלוהי ישראל, שימו איש-חרבו, על-ירכו; עברו ושובו משער לשער, במחנה, והרגו איש-את-אחיו ואיש את-ריעהו, ואיש את-קרובו.  לב,כח ויעשו בני-לוי, כדבר משה; וייפול מן-העם ביום ההוא, כשלושת אלפי איש.  לב,כט ויאמר משה, מלאו ידכם היום ליהוה, כי איש בבנו, ובאחיו--ולתת עליכם היום, ברכה.  לב,ל ויהי, ממוחרת, ויאמר משה אל-העם, אתם חטאתם חטאה גדולה; ועתה אעלה אל-יהוה, אוליי אכפרה בעד חטאתכם.  לב,לא וישב משה אל-יהוה, ויאמר:  אנא, חטא העם הזה חטאה גדולה, ויעשו להם, אלוהי זהב.  לב,לב ועתה, אם-תישא חטאתם; ואם-אין--מחני נא, מספרך אשר כתבת.  לב,לג ויאמר יהוה, אל-משה:  מי אשר חטא-לי, אמחנו מספרי.  לב,לד ועתה לך נחה את-העם, אל אשר-דיברתי לך--הנה מלאכי, ילך לפניך; וביום פוקדי, ופקדתי עליהם חטאתם.  לב,לה וייגוף יהוה, את-העם, על אשר עשו את-העגל, אשר עשה אהרון.  {ס}

לג,א וידבר יהוה אל-משה, לך עלה מזה--אתה והעם, אשר העלית מארץ מצריים:  אל-הארץ, אשר נשבעתי לאברהם ליצחק וליעקוב לאמור, לזרעך, אתננה.  לג,ב ושלחתי לפניך, מלאך; וגירשתי, את-הכנעני האמורי, והחיתי והפריזי, החיווי והיבוסי.  לג,ג אל-ארץ זבת חלב, ודבש:  כי לא אעלה בקרבך, כי עם-קשה-עורף אתה--פן-אכלך, בדרך.  לג,ד וישמע העם, את-הדבר הרע הזה--ויתאבלו; ולא-שתו איש עדייו, עליו.  לג,ה ויאמר יהוה אל-משה, אמור אל-בני-ישראל אתם עם-קשה-עורף--רגע אחד אעלה בקרבך, וכיליתיך; ועתה, הורד עדייך מעליך, ואדעה, מה אעשה-לך.  לג,ו ויתנצלו בני-ישראל את-עדיים, מהר חורב.  לג,ז ומשה ייקח את-האוהל ונטה-לו מחוץ למחנה, הרחק מן-המחנה, וקרא לו, אוהל מועד; והיה, כל-מבקש יהוה, ייצא אל-אוהל מועד, אשר מחוץ למחנה.  לג,ח והיה, כצאת משה אל-האוהל, יקומו כל-העם, וניצבו איש פתח אוהלו; והביטו אחרי משה, עד-בואו האוהלה.  לג,ט והיה, כבוא משה האוהלה, יירד עמוד הענן, ועמד פתח האוהל; ודיבר, עם-משה.  לג,י וראה כל-העם את-עמוד הענן, עומד פתח האוהל; וקם כל-העם והשתחוו, איש פתח אוהלו.  לג,יא ודיבר יהוה אל-משה פנים אל-פנים, כאשר ידבר איש אל-ריעהו; ושב, אל-המחנה, ומשרתו יהושוע בן-נון נער, לא ימיש מתוך האוהל.  {פ}

לג,יב ויאמר משה אל-יהוה, ראה אתה אומר אליי העל את-העם הזה, ואתה לא הודעתני, את אשר-תשלח עימי; ואתה אמרת ידעתיך בשם, וגם-מצאת חן בעיניי.  לג,יג ועתה אם-נא מצאתי חן בעיניך, הודיעני נא את-דרכיך, ואדעך, למען אמצא-חן בעיניך; וראה, כי עמך הגוי הזה.  לג,יד ויאמר:  פניי ילכו, והניחותי לך.  לג,טו ויאמר, אליו:  אם-אין פניך הולכים, אל-תעלנו מזה.  לג,טז ובמה ייוודע איפוא, כי-מצאתי חן בעיניך אני ועמך--הלוא, בלכתך עימנו; ונפלינו, אני ועמך, מכל-העם, אשר על-פני האדמה.  {פ}

לג,יז ויאמר יהוה אל-משה, גם את-הדבר הזה אשר דיברת אעשה:  כי-מצאת חן בעיניי, ואדעך בשם.  לג,יח ויאמר:  הראני נא, את-כבודך.  לג,יט ויאמר, אני אעביר כל-טובי על-פניך, וקראתי בשם יהוה, לפניך; וחנותי את-אשר אחון, וריחמתי את-אשר ארחם.  לג,כ ויאמר, לא תוכל לראות את-פניי:  כי לא-יראני האדם, וחי.  לג,כא ויאמר יהוה, הנה מקום איתי; וניצבת, על-הצור.  לג,כב והיה בעבור כבודי, ושמתיך בנקרת הצור; ושכותי כפי עליך, עד-עוברי.  לג,כג והסירותי, את-כפי, וראית, את-אחוריי; ופניי, לא ייראו.  {פ}

לד,א ויאמר יהוה אל-משה, פסול-לך שני-לוחות אבנים כראשונים; וכתבתי, על-הלוחות, את-הדברים, אשר היו על-הלוחות הראשונים אשר שיברת.  לד,ב והיה נכון, לבוקר; ועלית בבוקר אל-הר סיניי, וניצבת לי שם על-ראש ההר.  לד,ג ואיש לא-יעלה עימך, וגם-איש אל-יירא בכל-ההר; גם-הצאן והבקר אל-ירעו, אל-מול ההר ההוא.  לד,ד ויפסול שני-לוחות אבנים כראשונים, וישכם משה בבוקר ויעל אל-הר סיניי, כאשר ציווה יהוה, אותו; וייקח בידו, שני לוחות אבנים.  לד,ה ויירד יהוה בענן, ויתייצב עימו שם; ויקרא בשם, יהוה.  לד,ו ויעבור יהוה על-פניו, ויקרא, יהוה יהוה, אל רחום וחנון--ארך אפיים, ורב-חסד ואמת.  לד,ז נוצר חסד לאלפים, נושא עוון ופשע וחטאה; ונקה, לא ינקה--פוקד עוון אבות על-בנים ועל-בני בנים, על-שילשים ועל-ריבעים.  לד,ח וימהר, משה; וייקוד ארצה, וישתחו.  לד,ט ויאמר אם-נא מצאתי חן בעיניך, אדוניי, ילך-נא אדוניי, בקרבנו:  כי עם-קשה-עורף הוא, וסלחת לעווננו ולחטאתנו ונחלתנו.  לד,י ויאמר, הנה אנוכי כורת ברית, נגד כל-עמך אעשה נפלאות, אשר לא-נבראו בכל-הארץ ובכל-הגויים; וראה כל-העם אשר-אתה בקרבו את-מעשה יהוה, כי-נורא הוא, אשר אני, עושה עימך.  לד,יא שמור-לך--את אשר אנוכי, מצווך היום; הנני גורש מפניך, את-האמורי והכנעני, והחיתי והפריזי, והחיווי והיבוסי.  לד,יב הישמר לך, פן-תכרות ברית ליושב הארץ, אשר אתה, בא עליה:  פן-יהיה למוקש, בקרבך.  לד,יג כי את-מזבחותם תיתוצון, ואת-מצבותם תשברון; ואת-אשריו, תכרותון.  לד,יד כי לא תשתחווה, לאל אחר:  כי יהוה קנא שמו, אל קנא הוא.  לד,טו פן-תכרות ברית, ליושב הארץ; וזנו אחרי אלוהיהם, וזבחו לאלוהיהם, וקרא לך, ואכלת מזבחו.  לד,טז ולקחת מבנותיו, לבניך; וזנו בנותיו, אחרי אלוהיהן, והזנו את-בניך, אחרי אלוהיהן.  לד,יז אלוהי מסכה, לא תעשה-לך.  לד,יח את-חג המצות, תשמור--שבעת ימים תאכל מצות אשר ציוויתיך, למועד חודש האביב:  כי בחודש האביב, יצאת ממצריים.  לד,יט כל-פטר רחם, לי; וכל-מקנך תיזכר, פטר שור ושה.  לד,כ ופטר חמור תפדה בשה, ואם-לא תפדה וערפתו; כול בכור בניך תפדה, ולא-ייראו פניי ריקם.  לד,כא ששת ימים תעבוד, וביום השביעי תשבות; בחריש ובקציר, תשבות.  לד,כב וחג שבועות תעשה לך, ביכורי קציר חיטים; וחג, האסיף--תקופת, השנה.  לד,כג שלוש פעמים, בשנה--ייראה, כל-זכורך, את-פני האדון יהוה, אלוהי ישראל.  לד,כד כי-אוריש גויים מפניך, והרחבתי את-גבולך; ולא-יחמוד איש, את-ארצך, בעלותך ליראות את-פני יהוה אלוהיך, שלוש פעמים בשנה.  לד,כה לא-תשחט על-חמץ, דם-זבחי; ולא-ילין לבוקר, זבח חג הפסח.  לד,כו ראשית, ביכורי אדמתך, תביא, בית יהוה אלוהיך; לא-תבשל גדי, בחלב אימו.  {פ}

לד,כז ויאמר יהוה אל-משה, כתוב-לך את-הדברים האלה:  כי על-פי הדברים האלה, כרתי איתך ברית--ואת-ישראל.  לד,כח ויהי-שם עם-יהוה, ארבעים יום וארבעים לילה--לחם לא אכל, ומים לא שתה; ויכתוב על-הלוחות, את דברי הברית--עשרת, הדברים.  לד,כט ויהי, ברדת משה מהר סיניי, ושני לוחות העדות ביד-משה, ברדתו מן-ההר; ומשה לא-ידע, כי קרן עור פניו--בדברו איתו.  לד,ל וירא אהרון וכל-בני ישראל, את-משה, והנה קרן, עור פניו; וייראו, מגשת אליו.  לד,לא ויקרא אליהם משה, וישובו אליו אהרון וכל-הנשיאים בעדה; וידבר משה, אליהם.  לד,לב ואחרי-כן ניגשו, כל-בני ישראל; ויצוום--את כל-אשר דיבר יהוה איתו, בהר סיניי.  לד,לג ויכל משה, מדבר איתם; וייתן על-פניו, מסווה.  לד,לד ובבוא משה לפני יהוה, לדבר איתו, יסיר את-המסווה, עד-צאתו; ויצא, ודיבר אל-בני ישראל, את, אשר יצווה.  לד,לה וראו בני-ישראל, את-פני משה, כי קרן, עור פני משה; והשיב משה את-המסווה על-פניו, עד-בואו לדבר איתו.  {ס}

לה,א ויקהל משה, את-כל-עדת בני ישראל--ויאמר אליהם:  אלה, הדברים, אשר-ציווה יהוה, לעשות אותם.  לה,ב ששת ימים, תיעשה מלאכה, וביום השביעי יהיה לכם קודש שבת שבתון, ליהוה; כל-העושה בו מלאכה, יומת.  לה,ג לא-תבערו אש, בכול מושבותיכם, ביום, השבת.  {פ}

לה,ד ויאמר משה, אל-כל-עדת בני-ישראל לאמור:  זה הדבר, אשר-ציווה יהוה לאמור.  לה,ה קחו מאיתכם תרומה, ליהוה, כול נדיב ליבו, יביאהא את תרומת יהוה:  זהב וכסף, ונחושת.  לה,ו ותכלת וארגמן ותולעת שני, ושש ועיזים.  לה,ז ועורות אילים מאודמים ועורות תחשים, ועצי שיטים.  לה,ח ושמן, למאור; ובשמים לשמן המשחה, ולקטורת הסמים.  לה,ט ואבני-שוהם--ואבני, מילואים:  לאיפוד, ולחושן.  לה,י וכל-חכם-לב, בכם, יבואו ויעשו, את כל-אשר ציווה יהוה.  לה,יא את-המשכן--את-אוהלו, ואת-מכסהו; את-קרסיו, ואת-קרשיו, את-בריחיו, את-עמודיו ואת-אדניו.  לה,יב את-הארון ואת-בדיו, את-הכפורת; ואת, פרוכת המסך.  לה,יג את-השולחן ואת-בדיו, ואת-כל-כליו; ואת, לחם הפנים.  לה,יד ואת-מנורת המאור ואת-כליה, ואת-נרותיה; ואת, שמן המאור.  לה,טו ואת-מזבח הקטורת, ואת-בדיו, ואת שמן המשחה, ואת קטורת הסמים; ואת-מסך הפתח, לפתח המשכן.  לה,טז את מזבח העולה, ואת-מכבר הנחושת אשר-לו, את-בדיו, ואת-כל-כליו; את-הכיור, ואת-כנו.  לה,יז את קלעי החצר, את-עמודיו ואת-אדניה; ואת, מסך שער החצר.  לה,יח את-יתדות המשכן ואת-יתדות החצר, ואת-מיתריהם.  לה,יט את-בגדי השרד, לשרת בקודש:  את-בגדי הקודש לאהרון הכוהן, ואת-בגדי בניו לכהן.  לה,כ וייצאו כל-עדת בני-ישראל, מלפני משה.  לה,כא ויבואו, כל-איש אשר-נשאו ליבו; וכול אשר נדבה רוחו אותו, הביאו את-תרומת יהוה למלאכת אוהל מועד ולכל-עבודתו, ולבגדי, הקודש.  לה,כב ויבואו האנשים, על-הנשים; כול נדיב לב, הביאו חח ונזם וטבעת וכומז כל-כלי זהב, וכל-איש, אשר הניף תנופת זהב ליהוה.  לה,כג וכל-איש אשר-נמצא איתו, תכלת וארגמן ותולעת שני--ושש ועיזים; ועורות אילים מאודמים ועורות תחשים, הביאו.  לה,כד כל-מרים, תרומת כסף ונחושת, הביאו, את תרומת יהוה; וכול אשר נמצא איתו עצי שיטים, לכל-מלאכת העבודה--הביאו.  לה,כה וכל-אישה חכמת-לב, בידיה טוו; ויביאו מטווה, את-התכלת ואת-הארגמן, את-תולעת השני, ואת-השש.  לה,כו וכל-הנשים--אשר נשא ליבן אותנה, בחכמה:  טוו, את-העיזים.  לה,כז והנשיאים הביאו--את אבני השוהם, ואת אבני המילואים:  לאיפוד, ולחושן.  לה,כח ואת-הבושם, ואת-השמן:  למאור--ולשמן המשחה, ולקטורת הסמים.  לה,כט כל-איש ואישה, אשר נדב ליבם אותם, להביא לכל-המלאכה, אשר ציווה יהוה לעשות ביד-משה--הביאו בני-ישראל נדבה, ליהוה.  {פ}

לה,ל ויאמר משה אל-בני ישראל, ראו קרא יהוה בשם, בצלאל בן-אורי בן-חור, למטה יהודה.  לה,לא וימלא אותו, רוח אלוהים, בחכמה בתבונה ובדעת, ובכל-מלאכה.  לה,לב ולחשוב, מחשבות--לעשות בזהב ובכסף, ובנחושת.  לה,לג ובחרושת אבן למלאות, ובחרושת עץ; לעשות, בכל-מלאכת מחשבת.  לה,לד ולהורות, נתן בליבו:  הוא, ואוהליאב בן-אחיסמך למטה-דן.  לה,לה מילא אותם חכמת-לב, לעשות כל-מלאכת חרש וחושב, ורוקם בתכלת ובארגמן בתולעת השני ובשש, ואורג; עושי, כל-מלאכה, וחושבי, מחשבות.  לו,א ועשה בצלאל ואוהליאב וכול איש חכם-לב, אשר נתן יהוה חכמה ותבונה בהמה, לדעת לעשות, את-כל-מלאכת עבודת הקודש--לכול אשר-ציווה, יהוה.  לו,ב ויקרא משה, אל-בצלאל ואל-אוהליאב, ואל כל-איש חכם-לב, אשר נתן יהוה חכמה בליבו--כול אשר נשאו ליבו, לקורבה אל-המלאכה לעשות אותה.  לו,ג ויקחו מלפני משה, את כל-התרומה אשר הביאו בני ישראל למלאכת עבודת הקודש--לעשות אותה; והם הביאו אליו עוד, נדבה--בבוקר בבוקר.  לו,ד ויבואו, כל-החכמים, העושים, את כל-מלאכת הקודש--איש-איש ממלאכתו, אשר-המה עושים.  לו,ה ויאמרו אל-משה לאמור, מרבים העם להביא, מדי העבודה למלאכה, אשר-ציווה יהוה לעשות אותה.  לו,ו ויצו משה, ויעבירו קול במחנה לאמור, איש ואישה אל-יעשו-עוד מלאכה, לתרומת הקודש; וייכלא העם, מהביא.  לו,ז והמלאכה, הייתה דיים לכל-המלאכה--לעשות אותה; והותר.  {ס}

לו,ח ויעשו כל-חכם-לב בעושי המלאכה, את-המשכן--עשר יריעות:  שש מושזר, ותכלת וארגמן ותולעת שני--כרובים מעשה חושב, עשה אותם.  לו,ט אורך היריעה האחת, שמונה ועשרים באמה, ורוחב ארבע באמה, היריעה האחת:  מידה אחת, לכל-היריעות.  לו,י ויחבר את-חמש היריעות, אחת אל-אחת; וחמש יריעות חיבר, אחת אל-אחת.  לו,יא ויעש לולאות תכלת, על שפת היריעה האחת, מקצה, במחברת; כן עשה, בשפת היריעה, הקיצונה, במחברת השנית.  לו,יב חמישים לולאות, עשה ביריעה האחת, וחמישים לולאות עשה בקצה היריעה, אשר במחברת השנית:  מקבילות, הלולאות--אחת, אל-אחת.  לו,יג ויעש, חמישים קרסי זהב; ויחבר את-היריעות אחת אל-אחת, בקרסים, ויהי המשכן, אחד.  {פ}

לו,יד ויעש יריעות עיזים, לאוהל על-המשכן:  עשתי-עשרה יריעות, עשה אותם.  לו,טו אורך היריעה האחת, שלושים באמה, וארבע אמות, רוחב היריעה האחת:  מידה אחת, לעשתי עשרה יריעות.  לו,טז ויחבר את-חמש היריעות, לבד; ואת-שש היריעות, לבד.  לו,יז ויעש לולאות חמישים, על שפת היריעה, הקיצונה, במחברת; וחמישים לולאות, עשה על-שפת היריעה, החוברת, השנית.  לו,יח ויעש קרסי נחושת, חמישים, לחבר את-האוהל, להיות אחד.  לו,יט ויעש מכסה לאוהל, עורות אילים מאודמים, ומכסה עורות תחשים, מלמעלה.  {ס}

לו,כ ויעש את-הקרשים, למשכן, עצי שיטים, עומדים.  לו,כא עשר אמות, אורך הקרש; ואמה וחצי האמה, רוחב הקרש האחד.  לו,כב שתי ידות, לקרש האחד, משולבות, אחת אל-אחת; כן עשה, לכול קרשי המשכן.  לו,כג ויעש את-הקרשים, למשכן:  עשרים קרשים, לפאת נגב תימנה.  לו,כד וארבעים, אדני-כסף--עשה, תחת עשרים הקרשים:  שני אדנים תחת-הקרש האחד, לשתי ידותיו, ושני אדנים תחת-הקרש האחד, לשתי ידותיו.  לו,כה ולצלע המשכן השנית, לפאת צפון, עשה, עשרים קרשים.  לו,כו וארבעים אדניהם, כסף--שני אדנים, תחת הקרש האחד, ושני אדנים, תחת הקרש האחד.  לו,כז ולירכתי המשכן, ימה, עשה, שישה קרשים.  לו,כח ושני קרשים עשה, למקוצעות המשכן--בירכתיים.  לו,כט והיו תואמים, מלמטה, ויחדיו יהיו תמים אל-ראשו, אל-הטבעת האחת; כן עשה לשניהם, לשני המקצועות.  לו,ל והיו, שמונה קרשים, ואדניהם כסף, שישה עשר אדנים--שני אדנים שני אדנים, תחת הקרש האחד.  לו,לא ויעש בריחי, עצי שיטים--חמישה, לקרשי צלע-המשכן האחת.  לו,לב וחמישה בריחים, לקרשי צלע-המשכן השנית; וחמישה בריחים לקרשי המשכן, לירכתיים ימה.  לו,לג ויעש, את-הבריח התיכון, לברוח בתוך הקרשים, מן-הקצה אל-הקצה.  לו,לד ואת-הקרשים ציפה זהב, ואת-טבעותם עשה זהב--בתים, לבריחים; ויצף את-הבריחים, זהב.  לו,לה ויעש, את-הפרוכת, תכלת וארגמן ותולעת שני, ושש מושזר; מעשה חושב עשה אותה, כרובים.  לו,לו ויעש לה, ארבעה עמודי שיטים, ויצפם זהב, וויהם זהב; וייצוק להם, ארבעה אדני-כסף.  לו,לז ויעש מסך לפתח האוהל, תכלת וארגמן ותולעת שני ושש מושזר, מעשה, רוקם.  לו,לח ואת-עמודיו חמישה ואת-וויהם, וציפה ראשיהם וחשוקיהם זהב; ואדניהם חמישה, נחושת.  {פ}

לז,א ויעש בצלאל את-הארון, עצי שיטים:  אמתיים וחצי אורכו, ואמה וחצי רוחבו, ואמה וחצי, קומתו.  לז,ב ויצפהו זהב טהור, מבית ומחוץ; ויעש לו זר זהב, סביב.  לז,ג וייצוק לו, ארבע טבעות זהב, על, ארבע פעמותיו; ושתי טבעות, על-צלעו האחת, ושתי טבעות, על-צלעו השנית.  לז,ד ויעש בדי, עצי שיטים; ויצף אותם, זהב.  לז,ה ויבא את-הבדים בטבעות, על צלעות הארון, לשאת, את-הארון.  לז,ו ויעש כפורת, זהב טהור:  אמתיים וחצי אורכה, ואמה וחצי רוחבה.  לז,ז ויעש שני כרובים, זהב; מקשה עשה אותם, משני קצות הכפורת.  לז,ח כרוב-אחד מקצה מזה, וכרוב-אחד מקצה מזה; מן-הכפורת עשה את-הכרובים, משני קצותיו.  לז,ט ויהיו הכרובים פורשי כנפיים למעלה, סוככים בכנפיהם על-הכפורת, ופניהם, איש אל-אחיו; אל-הכפורת--היו, פני הכרובים.  {פ}

לז,י ויעש את-השולחן, עצי שיטים:  אמתיים אורכו ואמה רוחבו, ואמה וחצי קומתו.  לז,יא ויצף אותו, זהב טהור; ויעש לו זר זהב, סביב.  לז,יב ויעש לו מסגרת טופח, סביב; ויעש זר-זהב למסגרתו, סביב.  לז,יג וייצוק לו, ארבע טבעות זהב; וייתן, את-הטבעות, על ארבע הפיאות, אשר לארבע רגליו.  לז,יד לעומת, המסגרת, היו, הטבעות; בתים, לבדים, לשאת, את-השולחן.  לז,טו ויעש את-הבדים עצי שיטים, ויצף אותם זהב, לשאת, את-השולחן.  לז,טז ויעש את-הכלים אשר על-השולחן, את-קערותיו ואת-כפותיו ואת מנקייותיו, ואת-הקשוות, אשר יוסך בהן--זהב, טהור.  {פ}

לז,יז ויעש את-המנורה, זהב טהור; מקשה עשה את-המנורה, ירכה וקנה--גביעיה כפתוריה ופרחיה, ממנה היו.  לז,יח ושישה קנים, יוצאים מצידיה:  שלושה קני מנורה, מצידה האחד, ושלושה קני מנורה, מצידה השני.  לז,יט שלושה גביעים משוקדים בקנה האחד, כפתור ופרח, ושלושה גביעים משוקדים בקנה אחד, כפתור ופרח; כן לששת הקנים, היוצאים מן-המנורה.  לז,כ ובמנורה, ארבעה גביעים:  משוקדים--כפתוריה, ופרחיה.  לז,כא וכפתור תחת שני הקנים ממנה, וכפתור תחת שני הקנים ממנה, וכפתור, תחת-שני הקנים ממנה--לששת, הקנים, היוצאים, ממנה.  לז,כב כפתוריהם וקנותם, ממנה היו; כולה מקשה אחת, זהב טהור.  לז,כג ויעש את-נרותיה, שבעה; ומלקחיה ומחתותיה, זהב טהור.  לז,כד כיכר זהב טהור, עשה אותה, ואת, כל-כליה.  {פ}

לז,כה ויעש את-מזבח הקטורת, עצי שיטים:  אמה אורכו ואמה רוחבו רבוע, ואמתיים קומתו--ממנו, היו קרנותיו.  לז,כו ויצף אותו זהב טהור, את-גגו ואת-קירותיו סביב--ואת-קרנותיו; ויעש לו זר זהב, סביב.  לז,כז ושתי טבעות זהב עשה-לו מתחת לזרו, על שתי צלעותיו, על, שני צידיו--לבתים לבדים, לשאת אותו בהם.  לז,כח ויעש את-הבדים, עצי שיטים; ויצף אותם, זהב.  לז,כט ויעש את-שמן המשחה, קודש, ואת-קטורת הסמים, טהור--מעשה, רוקח.  {ס}

לח,א ויעש את-מזבח העולה, עצי שיטים:  חמש אמות אורכו וחמש-אמות רוחבו, רבוע, ושלוש אמות, קומתו.  לח,ב ויעש קרנותיו, על ארבע פינותיו--ממנו, היו קרנותיו; ויצף אותו, נחושת.  לח,ג ויעש את-כל-כלי המזבח, את-הסירות ואת-היעים ואת-המזרקות, את-המזלגות, ואת-המחתות; כל-כליו, עשה נחושת.  לח,ד ויעש למזבח מכבר, מעשה רשת נחושת, תחת כרכובו מלמטה, עד-חצייו.  לח,ה וייצוק ארבע טבעות, בארבע הקצוות--למכבר הנחושת:  בתים, לבדים.  לח,ו ויעש את-הבדים, עצי שיטים; ויצף אותם, נחושת.  לח,ז ויבא את-הבדים בטבעות, על צלעות המזבח, לשאת אותו, בהם; נבוב לוחות, עשה אותו.  {ס}

לח,ח ויעש, את הכיור נחושת, ואת, כנו נחושת--במראות, הצובאות, אשר צבאו, פתח אוהל מועד.  {ס}

לח,ט ויעש, את-החצר:  לפאת נגב תימנה, קלעי החצר שש מושזר, מאה, באמה.  לח,י עמודיהם עשרים, ואדניהם עשרים נחושת; ווי העמודים וחשוקיהם, כסף.  לח,יא ולפאת צפון, מאה באמה--עמודיהם עשרים, ואדניהם עשרים נחושת; ווי העמודים וחשוקיהם, כסף.  לח,יב ולפאת-ים, קלעים חמישים באמה--עמודיהם עשרה, ואדניהם עשרה; ווי העמודים וחשוקיהם, כסף.  לח,יג ולפאת קדמה מזרחה, חמישים אמה.  לח,יד קלעים חמש-עשרה אמה, אל-הכתף; עמודיהם שלושה, ואדניהם שלושה.  לח,טו ולכתף השנית, מזה ומזה לשער החצר, קלעים, חמש עשרה אמה; עמודיהם שלושה, ואדניהם שלושה.  לח,טז כל-קלעי החצר סביב, שש מושזר.  לח,יז והאדנים לעמודים, נחושת, ווי העמודים וחשוקיהם כסף, וציפוי ראשיהם כסף; והם מחושקים כסף, כול עמודי החצר.  לח,יח ומסך שער החצר, מעשה רוקם--תכלת וארגמן ותולעת שני, ושש מושזר; ועשרים אמה, אורך, וקומה ברוחב חמש אמות, לעומת קלעי החצר.  לח,יט ועמודיהם, ארבעה, ואדניהם ארבעה, נחושת; וויהם כסף, וציפוי ראשיהם וחשוקיהם כסף.  לח,כ וכל-היתדות למשכן ולחצר, סביב--נחושת.  {ס}

לח,כא אלה פקודי המשכן משכן העדות, אשר פוקד על-פי משה:  עבודת, הלויים, ביד איתמר, בן-אהרון הכוהן.  לח,כב ובצלאל בן-אורי בן-חור, למטה יהודה, עשה, את כל-אשר-ציווה יהוה את-משה.  לח,כג ואיתו, אוהליאב בן-אחיסמך למטה-דן--חרש וחושב; ורוקם, בתכלת ובארגמן, ובתולעת השני, ובשש.  {ס}

לח,כד כל-הזהב, העשוי למלאכה, בכול, מלאכת הקודש--ויהי זהב התנופה, תשע ועשרים כיכר, ושבע מאות ושלושים שקל, בשקל הקודש.  לח,כה וכסף פקודי העדה, מאת כיכר; ואלף ושבע מאות וחמישה ושבעים, שקל--בשקל הקודש.  לח,כו בקע, לגולגולת, מחצית השקל, בשקל הקודש--לכול העובר על-הפקודים, מבן עשרים שנה ומעלה, לשש-מאות אלף ושלושת אלפים, וחמש מאות וחמישים.  לח,כז ויהי, מאת כיכר הכסף, לצקת את אדני הקודש, ואת אדני הפרוכת:  מאת אדנים למאת הכיכר, כיכר לאדן.  לח,כח ואת-האלף ושבע המאות, וחמישה ושבעים, עשה ווים, לעמודים; וציפה ראשיהם, וחישק אותם.  לח,כט ונחושת התנופה, שבעים כיכר, ואלפיים וארבע-מאות, שקל.  לח,ל ויעש בה, את-אדני פתח אוהל מועד, ואת מזבח הנחושת, ואת-מכבר הנחושת אשר-לו; ואת, כל-כלי המזבח.  לח,לא ואת-אדני החצר סביב, ואת-אדני שער החצר; ואת כל-יתדות המשכן ואת-כל-יתדות החצר, סביב.  לט,א ומן-התכלת והארגמן ותולעת השני, עשו בגדי-שרד לשרת בקודש; ויעשו את-בגדי הקודש, אשר לאהרון, כאשר ציווה יהוה, את-משה.  {פ}

לט,ב ויעש, את-האיפוד:  זהב, תכלת וארגמן ותולעת שני--ושש מושזר.  לט,ג וירקעו את-פחי הזהב, וקיצץ פתילים, לעשות בתוך התכלת ובתוך הארגמן, ובתוך תולעת השני ובתוך השש--מעשה, חושב.  לט,ד כתפות עשו-לו, חוברות--על-שני קצותיו, חובר.  לט,ה וחשב אפודתו אשר עליו, ממנו הוא כמעשהו, זהב תכלת וארגמן ותולעת שני, ושש מושזר--כאשר ציווה יהוה, את-משה.  {ס}

לט,ו ויעשו את-אבני השוהם, מוסבות משבצות זהב, מפותחות פיתוחי חותם, על-שמות בני ישראל.  לט,ז וישם אותם, על כתפות האיפוד--אבני זיכרון, לבני ישראל:  כאשר ציווה יהוה, את-משה.  {פ}

לט,ח ויעש את-החושן מעשה חושב, כמעשה איפוד:  זהב, תכלת וארגמן ותולעת שני--ושש מושזר.  לט,ט רבוע היה כפול, עשו את-החושן--זרת אורכו וזרת רוחבו, כפול.  לט,י וימלאו-בו--ארבעה, טורי אבן:  טור, אודם פטדה וברקת--הטור, האחד.  לט,יא והטור, השני--נופך ספיר, ויהלום.  לט,יב והטור, השלישי--לשם שבו, ואחלמה.  לט,יג והטור, הרביעי--תרשיש שוהם, וישפה:  מוסבות משבצות זהב, במילואותם.  לט,יד והאבנים על-שמות בני-ישראל הנה, שתים עשרה--על-שמותם:  פיתוחי חותם איש על-שמו, לשנים עשר שבט.  לט,טו ויעשו על-החושן שרשרות גבלות, מעשה עבות, זהב, טהור.  לט,טז ויעשו, שתי משבצות זהב, ושתי, טבעות זהב; וייתנו, את-שתי הטבעות, על-שני, קצות החושן.  לט,יז וייתנו, שתי העבותות הזהב, על-שתי, הטבעות--על-קצות, החושן.  לט,יח ואת שתי קצות שתי העבותות, נתנו על-שתי המשבצות; וייתנום על-כתפות האיפוד, אל-מול פניו.  לט,יט ויעשו, שתי טבעות זהב, וישימו, על-שני קצות החושן:  על-שפתו--אשר אל-עבר האיפוד, ביתה.  לט,כ ויעשו, שתי טבעות זהב, וייתנום על-שתי כתפות האיפוד מלמטה ממול פניו, לעומת מחברתו--ממעל, לחשב האיפוד.  לט,כא וירכסו את-החושן מטבעותיו אל-טבעות האיפוד בפתיל תכלת, להיות על-חשב האיפוד, ולא-ייזח החושן, מעל האיפוד--כאשר ציווה יהוה, את-משה.  {פ}

לט,כב ויעש את-מעיל האיפוד, מעשה אורג, כליל, תכלת.  לט,כג ופי-המעיל בתוכו, כפי תחרא; שפה לפיו סביב, לא ייקרע.  לט,כד ויעשו, על-שולי המעיל, רימוני, תכלת וארגמן ותולעת שני--מושזר.  לט,כה ויעשו פעמוני, זהב טהור; וייתנו את-הפעמונים בתוך הרימונים, על-שולי המעיל סביב--בתוך, הרימונים.  לט,כו פעמון ורימון פעמון ורימון, על-שולי המעיל סביב, לשרת, כאשר ציווה יהוה את-משה.  {ס}

לט,כז ויעשו את-הכותנות שש, מעשה אורג, לאהרון, ולבניו.  לט,כח ואת המצנפת שש, ואת-פארי המגבעות שש, ואת-מכנסי הבד, שש מושזר.  לט,כט ואת-האבנט שש מושזר, ותכלת וארגמן ותולעת שני--מעשה רוקם:  כאשר ציווה יהוה, את-משה.  {ס}

לט,ל ויעשו את-ציץ נזר-הקודש, זהב טהור; ויכתבו עליו, מכתב פיתוחי חותם--קודש, ליהוה.  לט,לא וייתנו עליו פתיל תכלת, לתת על-המצנפת מלמעלה, כאשר ציווה יהוה, את-משה.  {ס}

לט,לב ותכל--כל-עבודת, משכן אוהל מועד; ויעשו, בני ישראל--ככול אשר ציווה יהוה את-משה, כן עשו.  {פ}

לט,לג ויביאו את-המשכן אל-משה, את-האוהל ואת-כל-כליו, קרסיו קרשיו, בריחיו ועמודיו ואדניו.  לט,לד ואת-מכסה עורות האילים, המאודמים, ואת-מכסה, עורות התחשים; ואת, פרוכת המסך.  לט,לה את-ארון העדות, ואת-בדיו; ואת, הכפורת.  לט,לו את-השולחן, את-כל-כליו, ואת, לחם הפנים.  לט,לז את-המנורה הטהורה את-נרותיה, נרות המערכה--ואת-כל-כליה; ואת, שמן המאור.  לט,לח ואת, מזבח הזהב, ואת שמן המשחה, ואת קטורת הסמים; ואת, מסך פתח האוהל.  לט,לט את מזבח הנחושת, ואת-מכבר הנחושת אשר-לו, את-בדיו, ואת-כל-כליו; את-הכיור, ואת-כנו.  לט,מ את קלעי החצר את-עמודיה ואת-אדניה, ואת-המסך לשער החצר, את-מיתריו, ויתדותיה; ואת, כל-כלי עבודת המשכן--לאוהל מועד.  לט,מא את-בגדי השרד, לשרת בקודש; את-בגדי הקודש לאהרון הכוהן, ואת-בגדי בניו לכהן.  לט,מב ככול אשר-ציווה יהוה, את-משה:  כן עשו בני ישראל, את כל-העבודה.  לט,מג וירא משה את-כל-המלאכה, והנה עשו אותה--כאשר ציווה יהוה, כן עשו; ויברך אותם, משה.  {פ}

מ,א וידבר יהוה, אל-משה לאמור.  מ,ב ביום-החודש הראשון, באחד לחודש, תקים, את-משכן אוהל מועד.  מ,ג ושמת שם, את ארון העדות; וסכות על-הארון, את-הפרוכת.  מ,ד והבאת, את-השולחן, וערכת, את-ערכו; והבאת, את-המנורה, והעלית, את-נרותיה.  מ,ה ונתת את-מזבח הזהב, לקטורת, לפני, ארון העדות; ושמת את-מסך הפתח, למשכן.  מ,ו ונתת, את מזבח העולה, לפני, פתח משכן אוהל-מועד.  מ,ז ונתת, את-הכיור, בין-אוהל מועד, ובין המזבח; ונתת שם, מים.  מ,ח ושמת את-החצר, סביב; ונתת, את-מסך שער החצר.  מ,ט ולקחת את-שמן המשחה, ומשחת את-המשכן ואת-כל-אשר-בו; וקידשת אותו ואת-כל-כליו, והיה קודש.  מ,י ומשחת את-מזבח העולה, ואת-כל-כליו; וקידשת, את-המזבח, והיה המזבח, קודש קודשים.  מ,יא ומשחת את-הכיור, ואת-כנו; וקידשת, אותו.  מ,יב והקרבת את-אהרון ואת-בניו, אל-פתח אוהל מועד; ורחצת אותם, במים.  מ,יג והלבשת, את-אהרון, את, בגדי הקודש; ומשחת אותו וקידשת אותו, וכיהן לי.  מ,יד ואת-בניו, תקריב; והלבשת אותם, כותונות.  מ,טו ומשחת אותם, כאשר משחת את-אביהם, וכיהנו, לי; והייתה להיות להם מושחתם, לכהונת עולם--לדורותם.  מ,טז ויעש, משה:  ככול אשר ציווה יהוה, אותו--כן עשה.  {ס}

מ,יז ויהי בחודש הראשון, בשנה השנית--באחד לחודש:  הוקם, המשכן.  מ,יח ויקם משה את-המשכן, וייתן את-אדניו, וישם את-קרשיו, וייתן את-בריחיו; ויקם, את-עמודיו.  מ,יט ויפרוש את-האוהל, על-המשכן, וישם את-מכסה האוהל עליו, מלמעלה--כאשר ציווה יהוה, את-משה.  {ס}

מ,כ וייקח וייתן את-העדות, אל-הארון, וישם את-הבדים, על-הארון; וייתן את-הכפורת על-הארון, מלמעלה.  מ,כא ויבא את-הארון, אל-המשכן, וישם את פרוכת המסך, ויסך על ארון העדות--כאשר ציווה יהוה, את-משה.  {ס}

מ,כב וייתן את-השולחן באוהל מועד, על ירך המשכן צפונה, מחוץ, לפרוכת.  מ,כג ויערוך עליו ערך לחם, לפני יהוה--כאשר ציווה יהוה, את-משה.  {ס}

מ,כד וישם את-המנורה באוהל מועד, נוכח השולחן, על ירך המשכן, נגבה.  מ,כה ויעל הנרות, לפני יהוה--כאשר ציווה יהוה, את-משה.  {ס}

מ,כו וישם את-מזבח הזהב, באוהל מועד, לפני, הפרוכת.  מ,כז ויקטר עליו, קטורת סמים--כאשר ציווה יהוה, את-משה.  {ס}

מ,כח וישם את-מסך הפתח, למשכן.  מ,כט ואת, מזבח העולה, שם, פתח משכן אוהל-מועד; ויעל עליו, את-העולה ואת-המנחה--כאשר ציווה יהוה, את-משה.  {ס}

מ,ל וישם, את-הכיור, בין-אוהל מועד, ובין המזבח; וייתן שמה מים, לרוחצה.  מ,לא ורחצו ממנו, משה ואהרון ובניו, את-ידיהם, ואת-רגליהם.  מ,לב בבואם אל-אוהל מועד, ובקורבתם אל-המזבח--ירחצו:  כאשר ציווה יהוה, את-משה.  {ס}

מ,לג ויקם את-החצר, סביב למשכן ולמזבח, וייתן, את-מסך שער החצר; ויכל משה, את-המלאכה.  {פ}

מ,לד ויכס הענן, את-אוהל מועד; וכבוד יהוה, מלא את-המשכן.  מ,לה ולא-יכול משה, לבוא אל-אוהל מועד--כי-שכן עליו, הענן; וכבוד יהוה, מלא את-המשכן.  מ,לו ובהיעלות הענן מעל המשכן, יסעו בני ישראל, בכול, מסעיהם.  מ,לז ואם-לא ייעלה, הענן--ולא יסעו, עד-יום היעלותו.  מ,לח כי ענן יהוה על-המשכן, יומם, ואש, תהיה לילה בו--לעיני כל-בית-ישראל, בכל-מסעיהם.  {ש}

ויקרא

א,א ויקרא, אל-משה; וידבר יהוה אליו, מאוהל מועד לאמור.  א,ב דבר אל-בני ישראל, ואמרת אליהם, אדם כי-יקריב מכם קרבן, ליהוה--מן-הבהמה, מן-הבקר ומן-הצאן, תקריבו, את-קרבנכם.  א,ג אם-עולה קרבנו מן-הבקר, זכר תמים יקריבנו; אל-פתח אוהל מועד, יקריב אותו, לרצונו, לפני יהוה.  א,ד וסמך ידו, על ראש העולה; ונרצה לו, לכפר עליו.  א,ה ושחט את-בן הבקר, לפני יהוה; והקריבו בני אהרון הכוהנים, את-הדם, וזרקו את-הדם על-המזבח סביב, אשר-פתח אוהל מועד.  א,ו והפשיט, את-העולה; וניתח אותה, לנתחיה.  א,ז ונתנו בני אהרון הכוהן, אש--על-המזבח; וערכו עצים, על-האש.  א,ח וערכו, בני אהרון הכוהנים, את הנתחים, את-הראש ואת-הפדר--על-העצים אשר על-האש, אשר על-המזבח.  א,ט וקרבו וכרעיו, ירחץ במים; והקטיר הכוהן את-הכול המזבחה, עולה אישה ריח-ניחוח ליהוה.  {ס}

א,י ואם-מן-הצאן קרבנו מן-הכשבים או מן-העיזים, לעולה--זכר תמים, יקריבנו.  א,יא ושחט אותו על ירך המזבח, צפונה--לפני יהוה; וזרקו בני אהרון הכוהנים את-דמו, על-המזבח--סביב.  א,יב וניתח אותו לנתחיו, ואת-ראשו ואת-פדרו; וערך הכוהן, אותם, על-העצים אשר על-האש, אשר על-המזבח.  א,יג והקרב והכרעיים, ירחץ במים; והקריב הכוהן את-הכול, והקטיר המזבחה--עולה הוא אישה ריח ניחוח, ליהוה.  {פ}

א,יד ואם מן-העוף עולה קרבנו, ליהוה:  והקריב מן-התורים, או מן-בני היונה--את-קרבנו.  א,טו והקריבו הכוהן, אל-המזבח, ומלק את-ראשו, והקטיר המזבחה; ונמצה דמו, על קיר המזבח.  א,טז והסיר את-מוראתו, בנוצתה; והשליך אותה אצל המזבח, קדמה--אל-מקום, הדשן.  א,יז ושיסע אותו בכנפיו, לא יבדיל, והקטיר אותו הכוהן המזבחה, על-העצים אשר על-האש:  עולה הוא, אישה ריח ניחוח--ליהוה.  {ס}

ב,א ונפש, כי-תקריב קרבן מנחה ליהוה--סולת, יהיה קרבנו; ויצק עליה שמן, ונתן עליה לבונה.  ב,ב והביאה, אל-בני אהרון הכוהנים, וקמץ משם מלוא קומצו מסולתה ומשמנה, על כל-לבונתה; והקטיר הכוהן את-אזכרתה, המזבחה--אישה ריח ניחוח, ליהוה.  ב,ג והנותרת, מן-המנחה--לאהרון, ולבניו:  קודש קודשים, מאישי יהוה.  {ס}

ב,ד וכי תקריב קרבן מנחה, מאפה תנור--סולת חלות מצות בלולות בשמן, ורקיקי מצות משוחים בשמן.  {ס}

ב,ה ואם-מנחה על-המחבת, קרבנך--סולת בלולה בשמן, מצה תהיה.  ב,ו פתות אותה פיתים, ויצקת עליה שמן; מנחה, היא.  {ס}

ב,ז ואם-מנחת מרחשת, קרבנך--סולת בשמן, תיעשה.  ב,ח והבאת את-המנחה, אשר ייעשה מאלה--ליהוה; והקריבה, אל-הכוהן, והגישה, אל-המזבח.  ב,ט והרים הכוהן מן-המנחה את-אזכרתה, והקטיר המזבחה--אישה ריח ניחוח, ליהוה.  ב,י והנותרת, מן-המנחה--לאהרון, ולבניו:  קודש קודשים, מאישי יהוה.  ב,יא כל-המנחה, אשר תקריבו ליהוה--לא תיעשה, חמץ:  כי כל-שאור וכל-דבש, לא-תקטירו ממנו אישה ליהוה.  ב,יב קרבן ראשית תקריבו אותם, ליהוה; ואל-המזבח לא-יעלו, לריח ניחוח.  ב,יג וכל-קרבן מנחתך, במלח תמלח, ולא תשבית מלח ברית אלוהיך, מעל מנחתך; על כל-קרבנך, תקריב מלח.  {ס}

ב,יד ואם-תקריב מנחת ביכורים, ליהוה--אביב קלוי באש, גרש כרמל, תקריב, את מנחת ביכוריך.  ב,טו ונתת עליה שמן, ושמת עליה לבונה; מנחה, היא.  ב,טז והקטיר הכוהן את-אזכרתה, מגרשה ומשמנה, על, כל-לבונתה--אישה, ליהוה.  {פ}

ג,א ואם-זבח שלמים, קרבנו--אם מן-הבקר, הוא מקריב, אם-זכר אם-נקבה, תמים יקריבנו לפני יהוה.  ג,ב וסמך ידו, על-ראש קרבנו, ושחטו, פתח אוהל מועד; וזרקו בני אהרון הכוהנים את-הדם, על-המזבח--סביב.  ג,ג והקריב מזבח השלמים, אישה ליהוה--את-החלב, המכסה את-הקרב, ואת כל-החלב, אשר על-הקרב.  ג,ד ואת, שתי הכליות, ואת-החלב אשר עליהן, אשר על-הכסלים; ואת-היותרת, על-הכבד, על-הכליות, יסירנה.  ג,ה והקטירו אותו בני-אהרון, המזבחה, על-העולה, אשר על-העצים אשר על-האש--אישה ריח ניחוח, ליהוה.  {פ}

ג,ו ואם-מן-הצאן קרבנו לזבח שלמים, ליהוה--זכר או נקבה, תמים יקריבנו.  ג,ז אם-כשב הוא-מקריב, את-קרבנו--והקריב אותו, לפני יהוה.  ג,ח וסמך את-ידו, על-ראש קרבנו, ושחט אותו, לפני אוהל מועד; וזרקו בני אהרון את-דמו, על-המזבח--סביב.  ג,ט והקריב מזבח השלמים, אישה ליהוה--חלבו האליה תמימה, לעומת העצה יסירנה; ואת-החלב, המכסה את-הקרב, ואת כל-החלב, אשר על-הקרב.  ג,י ואת, שתי הכליות, ואת-החלב אשר עליהן, אשר על-הכסלים; ואת-היותרת, על-הכבד, על-הכליות, יסירנה.  ג,יא והקטירו הכוהן, המזבחה--לחם אישה, ליהוה.  {פ}

ג,יב ואם עז, קרבנו--והקריבו, לפני יהוה.  ג,יג וסמך את-ידו, על-ראשו, ושחט אותו, לפני אוהל מועד; וזרקו בני אהרון את-דמו, על-המזבח--סביב.  ג,יד והקריב ממנו קרבנו, אישה ליהוה--את-החלב, המכסה את-הקרב, ואת כל-החלב, אשר על-הקרב.  ג,טו ואת, שתי הכליות, ואת-החלב אשר עליהן, אשר על-הכסלים; ואת-היותרת, על-הכבד, על-הכליות, יסירנה.  ג,טז והקטירם הכוהן, המזבחה--לחם אישה לריח ניחוח, כל-חלב ליהוה.  ג,יז חוקת עולם לדורותיכם, בכול מושבותיכם--כל-חלב וכל-דם, לא תאכלו.  {פ}

ד,א וידבר יהוה, אל-משה לאמור.  ד,ב דבר אל-בני ישראל, לאמור--נפש כי-תחטא בשגגה מכול מצוות יהוה, אשר לא תיעשינה; ועשה, מאחת מהנה.  ד,ג אם הכוהן המשיח יחטא, לאשמת העם:  והקריב על חטאתו אשר חטא פר בן-בקר תמים, ליהוה--לחטאת.  ד,ד והביא את-הפר, אל-פתח אוהל מועד--לפני יהוה; וסמך את-ידו על-ראש הפר, ושחט את-הפר לפני יהוה.  ד,ה ולקח הכוהן המשיח, מדם הפר; והביא אותו, אל-אוהל מועד.  ד,ו וטבל הכוהן את-אצבעו, בדם; והזה מן-הדם שבע פעמים, לפני יהוה, את-פני, פרוכת הקודש.  ד,ז ונתן הכוהן מן-הדם על-קרנות מזבח קטורת הסמים, לפני יהוה, אשר, באוהל מועד; ואת כל-דם הפר, ישפוך אל-יסוד מזבח העולה, אשר-פתח, אוהל מועד.  ד,ח ואת-כל-חלב פר החטאת, ירים ממנו--את-החלב, המכסה על-הקרב, ואת כל-החלב, אשר על-הקרב.  ד,ט ואת, שתי הכליות, ואת-החלב אשר עליהן, אשר על-הכסלים; ואת-היותרת, על-הכבד, על-הכליות, יסירנה.  ד,י כאשר יורם, משור זבח השלמים; והקטירם, הכוהן, על, מזבח העולה.  ד,יא ואת-עור הפר ואת-כל-בשרו, על-ראשו ועל-כרעיו; וקרבו, ופרשו.  ד,יב והוציא את-כל-הפר אל-מחוץ למחנה אל-מקום טהור, אל-שפך הדשן, ושרף אותו על-עצים, באש; על-שפך הדשן, יישרף.  {פ}

ד,יג ואם כל-עדת ישראל, ישגו, ונעלם דבר, מעיני הקהל; ועשו אחת מכל-מצוות יהוה, אשר לא-תיעשינה--ואשמו.  ד,יד ונודעה, החטאת, אשר חטאו, עליה--והקריבו הקהל פר בן-בקר, לחטאת, והביאו אותו, לפני אוהל מועד.  ד,טו וסמכו זקני העדה את-ידיהם, על-ראש הפר--לפני יהוה; ושחט את-הפר, לפני יהוה.  ד,טז והביא הכוהן המשיח, מדם הפר, אל-אוהל, מועד.  ד,יז וטבל הכוהן אצבעו, מן-הדם; והזה שבע פעמים, לפני יהוה, את, פני הפרוכת.  ד,יח ומן-הדם ייתן על-קרנות המזבח, אשר לפני יהוה, אשר, באוהל מועד; ואת כל-הדם, ישפוך אל-יסוד מזבח העולה, אשר-פתח, אוהל מועד.  ד,יט ואת כל-חלבו, ירים ממנו; והקטיר, המזבחה.  ד,כ ועשה לפר--כאשר עשה לפר החטאת, כן יעשה-לו; וכיפר עליהם הכוהן, ונסלח להם.  ד,כא והוציא את-הפר, אל-מחוץ למחנה, ושרף אותו, כאשר שרף את הפר הראשון:  חטאת הקהל, הוא.  {פ}

ד,כב אשר נשיא, יחטא; ועשה אחת מכל-מצוות יהוה אלוהיו אשר לא-תיעשינה, בשגגה--ואשם.  ד,כג או-הודע אליו חטאתו, אשר חטא בה--והביא את-קרבנו שעיר עיזים, זכר תמים.  ד,כד וסמך ידו, על-ראש השעיר, ושחט אותו במקום אשר-ישחט את-העולה, לפני יהוה; חטאת, הוא.  ד,כה ולקח הכוהן מדם החטאת, באצבעו, ונתן, על-קרנות מזבח העולה; ואת-דמו ישפוך, אל-יסוד מזבח העולה.  ד,כו ואת-כל-חלבו יקטיר המזבחה, כחלב זבח השלמים; וכיפר עליו הכוהן מחטאתו, ונסלח לו.  {פ}

ד,כז ואם-נפש אחת תחטא בשגגה, מעם הארץ:  בעשותה אחת ממצוות יהוה, אשר לא-תיעשינה--ואשם.  ד,כח או הודע אליו, חטאתו אשר חטא--והביא קרבנו שעירת עיזים, תמימה נקבה, על-חטאתו, אשר חטא.  ד,כט וסמך, את-ידו, על, ראש החטאת; ושחט, את-החטאת, במקום, העולה.  ד,ל ולקח הכוהן מדמה, באצבעו, ונתן, על-קרנות מזבח העולה; ואת-כל-דמה ישפוך, אל-יסוד המזבח.  ד,לא ואת-כל-חלבה יסיר, כאשר הוסר חלב מעל זבח השלמים, והקטיר הכוהן המזבחה, לריח ניחוח ליהוה; וכיפר עליו הכוהן, ונסלח לו.  {פ}

ד,לב ואם-כבש יביא קרבנו, לחטאת--נקבה תמימה, יביאנה.  ד,לג וסמך, את-ידו, על, ראש החטאת; ושחט אותה, לחטאת, במקום, אשר ישחט את-העולה.  ד,לד ולקח הכוהן מדם החטאת, באצבעו, ונתן, על-קרנות מזבח העולה; ואת-כל-דמה ישפוך, אל-יסוד המזבח.  ד,לה ואת-כל-חלבה יסיר, כאשר יוסר חלב-הכשב מזבח השלמים, והקטיר הכוהן אותם המזבחה, על אישי יהוה; וכיפר עליו הכוהן על-חטאתו אשר-חטא, ונסלח לו.  {פ}

ה,א ונפש כי-תחטא, ושמעה קול אלה, והוא עד, או ראה או ידע; אם-לא יגיד, ונשא עוונו.  ה,ב או נפש, אשר תיגע בכל-דבר טמא, או בנבלת חיה טמאה או בנבלת בהמה טמאה, או בנבלת שרץ טמא; ונעלם ממנו, והוא טמא ואשם.  ה,ג או כי ייגע, בטומאת אדם, לכול טומאתו, אשר יטמא בה; ונעלם ממנו, והוא ידע ואשם.  ה,ד או נפש כי תישבע לבטא בשפתיים להרע או להיטיב, לכול אשר יבטא האדם בשבועה--ונעלם ממנו; והוא-ידע ואשם, לאחת מאלה.  ה,ה והיה כי-יאשם, לאחת מאלה:  והתוודה--אשר חטא, עליה.  ה,ו והביא את-אשמו ליהוה על חטאתו אשר חטא נקבה מן-הצאן כשבה, או-שעירת עיזים--לחטאת; וכיפר עליו הכוהן, מחטאתו.  ה,ז ואם-לא תגיע ידו, די שה--והביא את-אשמו אשר חטא שתי תורים או-שני בני-יונה, ליהוה:  אחד לחטאת, ואחד לעולה.  ה,ח והביא אותם אל-הכוהן, והקריב את-אשר לחטאת ראשונה; ומלק את-ראשו ממול עורפו, ולא יבדיל.  ה,ט והזה מדם החטאת, על-קיר המזבח, והנשאר בדם, יימצה אל-יסוד המזבח; חטאת, הוא.  ה,י ואת-השני יעשה עולה, כמשפט; וכיפר עליו הכוהן מחטאתו אשר-חטא, ונסלח לו.  {ס}

ה,יא ואם-לא תשיג ידו לשתי תורים, או לשני בני-יונה--והביא את-קרבנו אשר חטא עשירית האיפה סולת, לחטאת; לא-ישים עליה שמן, ולא-ייתן עליה לבונה--כי חטאת, היא.  ה,יב והביאה, אל-הכוהן, וקמץ הכוהן ממנה מלוא קומצו את-אזכרתה והקטיר המזבחה, על אישי יהוה; חטאת, היא.  ה,יג וכיפר עליו הכוהן על-חטאתו אשר-חטא, מאחת מאלה--ונסלח לו; והייתה לכוהן, כמנחה.  {ס}

ה,יד וידבר יהוה, אל-משה לאמור.  ה,טו נפש, כי-תמעול מעל, וחטאה בשגגה, מקודשי יהוה:  והביא את-אשמו ליהוה איל תמים מן-הצאן, בערכך כסף-שקלים בשקל-הקודש--לאשם.  ה,טז ואת אשר חטא מן-הקודש ישלם, ואת-חמישיתו יוסף עליו, ונתן אותו, לכוהן; והכוהן, יכפר עליו באיל האשם--ונסלח לו.  {פ}

ה,יז ואם-נפש, כי תחטא, ועשתה אחת מכל-מצוות יהוה, אשר לא תיעשינה; ולא-ידע ואשם, ונשא עוונו.  ה,יח והביא איל תמים מן-הצאן, בערכך לאשם--אל-הכוהן; וכיפר עליו הכוהן על שגגתו אשר-שגג, והוא לא-ידע--ונסלח לו.  ה,יט אשם, הוא:  אשום אשם, ליהוה.  {פ}

ה,כ וידבר יהוה, אל-משה לאמור.  ה,כא נפש כי תחטא, ומעלה מעל ביהוה; וכיחש בעמיתו בפיקדון, או-בתשומת יד או בגזל, או, עשק את-עמיתו.  ה,כב או-מצא אבידה וכיחש בה, ונשבע על-שקר; על-אחת, מכול אשר-יעשה האדם--לחטוא בהנה.  ה,כג והיה, כי-יחטא ואשם--והשיב את-הגזילה אשר גזל או את-העושק אשר עשק, או את-הפיקדון אשר הופקד איתו; או את-האבידה, אשר מצא.  ה,כד או מכול אשר-יישבע עליו, לשקר--ושילם אותו בראשו, וחמישיתיו יוסף עליו:  לאשר הוא לו ייתננו, ביום אשמתו.  ה,כה ואת-אשמו יביא, ליהוה, איל תמים מן-הצאן בערכך לאשם, אל-הכוהן.  ה,כו וכיפר עליו הכוהן לפני יהוה, ונסלח לו, על-אחת מכול אשר-יעשה, לאשמה בה.  {פ}

ו,א וידבר יהוה, אל-משה לאמור.  ו,ב צו את-אהרון ואת-בניו לאמור, זאת תורת העולה:  היא העולה על מוקדה על-המזבח כל-הלילה, עד-הבוקר, ואש המזבח, תוקד בו.  ו,ג ולבש הכוהן מידו בד, ומכנסי-בד ילבש על-בשרו, והרים את-הדשן אשר תאכל האש את-העולה, על-המזבח; ושמו, אצל המזבח.  ו,ד ופשט, את-בגדיו, ולבש, בגדים אחרים; והוציא את-הדשן אל-מחוץ למחנה, אל-מקום טהור.  ו,ה והאש על-המזבח תוקד-בו לא תכבה, וביער עליה הכוהן עצים בבוקר בבוקר; וערך עליה העולה, והקטיר עליה חלבי השלמים.  ו,ו אש, תמיד תוקד על-המזבח--לא תכבה.  {ס}

ו,ז וזאת תורת, המנחה:  הקרב אותה בני-אהרון לפני יהוה, אל-פני המזבח.  ו,ח והרים ממנו בקומצו, מסולת המנחה ומשמנה, ואת כל-הלבונה, אשר על-המנחה; והקטיר המזבח, ריח ניחוח אזכרתה--ליהוה.  ו,ט והנותרת ממנה, יאכלו אהרון ובניו; מצות תיאכל במקום קדוש, בחצר אוהל-מועד יאכלוה.  ו,י לא תיאפה חמץ, חלקם נתתי אותה מאישיי; קודש קודשים היא, כחטאת וכאשם.  ו,יא כל-זכר בבני אהרון, יאכלנה--חוק-עולם לדורותיכם, מאישי יהוה; כול אשר-ייגע בהם, יקדש.  {פ}

ו,יב וידבר יהוה, אל-משה לאמור.  ו,יג זה קרבן אהרון ובניו אשר-יקריבו ליהוה, ביום הימשח אותו--עשירית האיפה סולת מנחה, תמיד:  מחציתה בבוקר, ומחציתה בערב.  ו,יד על-מחבת, בשמן תיעשה--מורבכת תביאנה; תופיני מנחת פיתים, תקריב ריח-ניחוח ליהוה.  ו,טו והכוהן המשיח תחתיו מבניו, יעשה אותה; חוק-עולם, ליהוה כליל תוקטר.  ו,טז וכל-מנחת כוהן כליל תהיה, לא תיאכל.  {פ}

ו,יז וידבר יהוה, אל-משה לאמור.  ו,יח דבר אל-אהרון ואל-בניו לאמור, זאת תורת החטאת:  במקום אשר תישחט העולה תישחט החטאת, לפני יהוה--קודש קודשים, היא.  ו,יט הכוהן המחטא אותה, יאכלנה; במקום קדוש תיאכל, בחצר אוהל מועד.  ו,כ כול אשר-ייגע בבשרה, יקדש; ואשר ייזה מדמה, על-הבגד--אשר ייזה עליה, תכבס במקום קדוש.  ו,כא וכלי-חרש אשר תבושל-בו, יישבר; ואם-בכלי נחושת בושלה, ומורק ושוטף במים.  ו,כב כל-זכר בכוהנים, יאכל אותה; קודש קודשים, היא.  ו,כג וכל-חטאת אשר יובא מדמה אל-אוהל מועד, לכפר בקודש--לא תיאכל; באש, תישרף.  {פ}

ז,א וזאת תורת, האשם:  קודש קודשים, הוא.  ז,ב במקום, אשר ישחטו את-העולה, ישחטו, את-האשם; ואת-דמו יזרוק על-המזבח, סביב.  ז,ג ואת כל-חלבו, יקריב ממנו--את, האליה, ואת-החלב, המכסה את-הקרב.  ז,ד ואת, שתי הכליות, ואת-החלב אשר עליהן, אשר על-הכסלים; ואת-היותרת, על-הכבד, על-הכליות, יסירנה.  ז,ה והקטיר אותם הכוהן המזבחה, אישה ליהוה; אשם, הוא.  ז,ו כל-זכר בכוהנים, יאכלנו; במקום קדוש ייאכל, קודש קודשים הוא.  ז,ז כחטאת, כאשם--תורה אחת, להם; הכוהן אשר יכפר-בו, לו יהיה.  ז,ח והכוהן--המקריב, את-עולת איש:  עור העולה אשר הקריב, לכוהן לו יהיה.  ז,ט וכל-מנחה, אשר תיאפה בתנור, וכל-נעשה במרחשת, ועל-מחבת--לכוהן המקריב אותה, לו תהיה.  ז,י וכל-מנחה בלולה-בשמן, וחרבה--לכל-בני אהרון תהיה, איש כאחיו.  {פ}

ז,יא וזאת תורת, זבח השלמים, אשר יקריב, ליהוה.  ז,יב אם על-תודה, יקריבנו--והקריב על-זבח התודה חלות מצות בלולות בשמן, ורקיקי מצות משוחים בשמן; וסולת מורבכת, חלות בלולות בשמן.  ז,יג על-חלות לחם חמץ, יקריב קרבנו, על-זבח, תודת שלמיו.  ז,יד והקריב ממנו אחד מכל-קרבן, תרומה ליהוה; לכוהן, הזורק את-דם השלמים--לו יהיה.  ז,טו ובשר, זבח תודת שלמיו--ביום קרבנו, ייאכל:  לא-יניח ממנו, עד-בוקר.  ז,טז ואם-נדר או נדבה, זבח קרבנו--ביום הקריבו את-זבחו, ייאכל; וממוחרת, והנותר ממנו ייאכל.  ז,יז והנותר, מבשר הזבח--ביום, השלישי, באש, יישרף.  ז,יח ואם היאכול ייאכל מבשר-זבח שלמיו ביום השלישי, לא יירצה--המקריב אותו לא ייחשב לו, פיגול יהיה; והנפש האוכלת ממנו, עוונה תישא.  ז,יט והבשר אשר-ייגע בכל-טמא, לא ייאכל--באש, יישרף; והבשר--כל-טהור, יאכל בשר.  ז,כ והנפש אשר-תאכל בשר, מזבח השלמים אשר ליהוה, וטומאתו, עליו--ונכרתה הנפש ההיא, מעמיה.  ז,כא ונפש כי-תיגע בכל-טמא, בטומאת אדם או בבהמה טמאה או בכל-שקץ טמא, ואכל מבשר-זבח השלמים, אשר ליהוה--ונכרתה הנפש ההיא, מעמיה.  {פ}

ז,כב וידבר יהוה, אל-משה לאמור.  ז,כג דבר אל-בני ישראל, לאמור:  כל-חלב שור וכשב, ועז--לא תאכלו.  ז,כד וחלב נבילה וחלב טריפה, ייעשה לכל-מלאכה; ואכול, לא תאכלוהו.  ז,כה כי, כל-אוכל חלב, מן-הבהמה, אשר יקריב ממנה אישה ליהוה--ונכרתה הנפש האוכלת, מעמיה.  ז,כו וכל-דם לא תאכלו, בכול מושבותיכם, לעוף, ולבהמה.  ז,כז כל-נפש, אשר-תאכל כל-דם--ונכרתה הנפש ההיא, מעמיה.  ז,כח וידבר יהוה, אל-משה לאמור.  ז,כט דבר אל-בני ישראל, לאמור:  המקריב את-זבח שלמיו, ליהוה--יביא את-קרבנו ליהוה, מזבח שלמיו.  ז,ל ידיו תביאינה, את אישי יהוה; את-החלב על-החזה, יביאנו--את החזה להניף אותו תנופה, לפני יהוה.  ז,לא והקטיר הכוהן את-החלב, המזבחה; והיה, החזה, לאהרון, ולבניו.  ז,לב ואת שוק הימין, תיתנו תרומה לכוהן, מזבחי, שלמיכם.  ז,לג המקריב את-דם השלמים, ואת-החלב--מבני אהרון:  לו תהיה שוק הימין, למנה.  ז,לד כי את-חזה התנופה ואת שוק התרומה, לקחתי מאת בני-ישראל, מזבחי, שלמיהם; ואתן אותם לאהרון הכוהן ולבניו, לחוק-עולם, מאת, בני ישראל.  ז,לה זאת משחת אהרון ומשחת בניו, מאישי יהוה, ביום הקריב אותם, לכהן ליהוה.  ז,לו אשר ציווה יהוה לתת להם, ביום מושחו אותם, מאת, בני ישראל--חוקת עולם, לדורותם.  ז,לז זאת התורה, לעולה למנחה, ולחטאת, ולאשם; ולמילואים--ולזבח, השלמים.  ז,לח אשר ציווה יהוה את-משה, בהר סיניי:  ביום צוותו את-בני ישראל, להקריב את-קרבניהם ליהוה--במדבר סיניי.  {פ}

ח,א וידבר יהוה, אל-משה לאמור.  ח,ב קח את-אהרון, ואת-בניו איתו, ואת הבגדים, ואת שמן המשחה; ואת פר החטאת, ואת שני האילים, ואת, סל המצות.  ח,ג ואת כל-העדה, הקהל, אל-פתח, אוהל מועד.  ח,ד ויעש משה, כאשר ציווה יהוה אותו; ותיקהל, העדה, אל-פתח, אוהל מועד.  ח,ה ויאמר משה, אל-העדה:  זה הדבר, אשר-ציווה יהוה לעשות.  ח,ו ויקרב משה, את-אהרון ואת-בניו; וירחץ אותם, במים.  ח,ז וייתן עליו את-הכותונת, ויחגור אותו באבנט, וילבש אותו את-המעיל, וייתן עליו את-האיפוד; ויחגור אותו, בחשב האיפוד, ויאפוד לו, בו.  ח,ח וישם עליו, את-החושן; וייתן, אל-החושן, את-האורים, ואת-התומים.  ח,ט וישם את-המצנפת, על-ראשו; וישם על-המצנפת אל-מול פניו, את ציץ הזהב נזר הקודש, כאשר ציווה יהוה, את-משה.  ח,י וייקח משה את-שמן המשחה, וימשח את-המשכן ואת-כל-אשר-בו; ויקדש, אותם.  ח,יא ויז ממנו על-המזבח, שבע פעמים; וימשח את-המזבח ואת-כל-כליו, ואת-הכיור ואת-כנו--לקדשם.  ח,יב וייצוק משמן המשחה, על ראש אהרון; וימשח אותו, לקדשו.  ח,יג ויקרב משה את-בני אהרון, וילבישם כותונות ויחגור אותם אבנט, ויחבוש להם, מגבעות--כאשר ציווה יהוה, את-משה.  ח,יד ויגש, את פר החטאת; ויסמוך אהרון ובניו את-ידיהם, על-ראש פר החטאת.  ח,טו וישחט, וייקח משה את-הדם וייתן על-קרנות המזבח סביב באצבעו, ויחטא, את-המזבח; ואת-הדם, יצק אל-יסוד המזבח, ויקדשהו, לכפר עליו.  ח,טז וייקח, את-כל-החלב אשר על-הקרב, ואת יותרת הכבד, ואת-שתי הכליות ואת-חלבהן; ויקטר משה, המזבחה.  ח,יז ואת-הפר ואת-עורו, ואת-בשרו ואת-פרשו--שרף באש, מחוץ למחנה:  כאשר ציווה יהוה, את-משה.  ח,יח ויקרב, את איל העולה; ויסמכו אהרון ובניו, את-ידיהם--על-ראש האיל.  ח,יט וישחט; ויזרוק משה את-הדם על-המזבח, סביב.  ח,כ ואת-האיל--ניתח, לנתחיו; ויקטר משה את-הראש, ואת-הנתחים ואת-הפדר.  ח,כא ואת-הקרב ואת-הכרעיים, רחץ במים; ויקטר משה את-כל-האיל המזבחה, עולה הוא לריח-ניחוח אישה הוא ליהוה, כאשר ציווה יהוה, את-משה.  ח,כב ויקרב את-האיל השני, איל המילואים; ויסמכו אהרון ובניו, את-ידיהם--על-ראש האיל.  ח,כג וישחט--וייקח משה מדמו, וייתן על-תנוך אוזן-אהרון הימנית; ועל-בוהן ידו הימנית, ועל-בוהן רגלו הימנית.  ח,כד ויקרב את-בני אהרון, וייתן משה מן-הדם על-תנוך אוזנם הימנית, ועל-בוהן ידם הימנית, ועל-בוהן רגלם הימנית; ויזרוק משה את-הדם על-המזבח, סביב.  ח,כה וייקח את-החלב ואת-האליה, ואת-כל-החלב אשר על-הקרב, ואת יותרת הכבד, ואת-שתי הכליות ואת-חלבהן; ואת, שוק הימין.  ח,כו ומסל המצות אשר לפני יהוה, לקח חלת מצה אחת וחלת לחם שמן אחת--ורקיק אחד; וישם, על-החלבים, ועל, שוק הימין.  ח,כז וייתן את-הכול--על כפי אהרון, ועל כפי בניו; וינף אותם תנופה, לפני יהוה.  ח,כח וייקח משה אותם מעל כפיהם, ויקטר המזבחה על-העולה; מילואים הם לריח ניחוח, אישה הוא ליהוה.  ח,כט וייקח משה את-החזה, ויניפהו תנופה לפני יהוה:  מאיל המילואים, למשה היה למנה, כאשר ציווה יהוה, את-משה.  ח,ל וייקח משה משמן המשחה, ומן-הדם אשר על-המזבח, ויז על-אהרון על-בגדיו, ועל-בניו ועל-בגדי בניו איתו; ויקדש את-אהרון את-בגדיו, ואת-בניו ואת-בגדי בניו איתו.  ח,לא ויאמר משה אל-אהרון ואל-בניו, בשלו את-הבשר פתח אוהל מועד, ושם תאכלו אותו, ואת-הלחם אשר בסל המילואים:  כאשר ציוויתי לאמור, אהרון ובניו יאכלוהו.  ח,לב והנותר בבשר, ובלחם--באש, תשרופו.  ח,לג ומפתח אוהל מועד לא תצאו, שבעת ימים--עד יום מלאות, ימי מילואיכם:  כי שבעת ימים, ימלא את-ידכם.  ח,לד כאשר עשה, ביום הזה--ציווה יהוה לעשות, לכפר עליכם.  ח,לה ופתח אוהל מועד תשבו יומם ולילה, שבעת ימים, ושמרתם את-משמרת יהוה, ולא תמותו:  כי-כן, צוויתי.  ח,לו ויעש אהרון, ובניו--את, כל-הדברים, אשר-ציווה יהוה, ביד-משה.  {ס}

ט,א ויהי, ביום השמיני, קרא משה, לאהרון ולבניו--ולזקני, ישראל.  ט,ב ויאמר אל-אהרון, קח-לך עגל בן-בקר לחטאת ואיל לעולה--תמימים; והקרב, לפני יהוה.  ט,ג ואל-בני ישראל, תדבר לאמור:  קחו שעיר-עיזים לחטאת, ועגל וכבש בני-שנה תמימים לעולה.  ט,ד ושור ואיל לשלמים, לזבוח לפני יהוה, ומנחה, בלולה בשמן:  כי היום, יהוה נראה אליכם.  ט,ה ויקחו, את אשר ציווה משה, אל-פני, אוהל מועד; ויקרבו, כל-העדה, ויעמדו, לפני יהוה.  ט,ו ויאמר משה, זה הדבר אשר-ציווה יהוה תעשו--ויירא אליכם, כבוד יהוה.  ט,ז ויאמר משה אל-אהרון, קרב אל-המזבח ועשה את-חטאתך ואת-עולתך, וכפר בעדך, ובעד העם; ועשה את-קרבן העם, וכפר בעדם, כאשר, ציווה יהוה.  ט,ח ויקרב אהרון, אל-המזבח; וישחט את-עגל החטאת, אשר-לו.  ט,ט ויקריבו בני אהרון את-הדם, אליו, ויטבול אצבעו בדם, וייתן על-קרנות המזבח; ואת-הדם יצק, אל-יסוד המזבח.  ט,י ואת-החלב ואת-הכליות ואת-היותרת מן-הכבד, מן-החטאת--הקטיר, המזבחה:  כאשר ציווה יהוה, את-משה.  ט,יא ואת-הבשר, ואת-העור, שרף באש, מחוץ למחנה.  ט,יב וישחט, את-העולה; וימציאו בני אהרון אליו, את-הדם, ויזרקהו על-המזבח, סביב.  ט,יג ואת-העולה, המציאו אליו לנתחיה--ואת-הראש; ויקטר, על-המזבח.  ט,יד וירחץ את-הקרב, ואת-הכרעיים; ויקטר על-העולה, המזבחה.  ט,טו ויקרב, את קרבן העם; וייקח את-שעיר החטאת, אשר לעם, וישחטהו ויחטאהו, כראשון.  ט,טז ויקרב, את-העולה; ויעשהא, כמשפט.  ט,יז ויקרב, את-המנחה, וימלא כפו ממנה, ויקטר על-המזבח--מלבד, עולת הבוקר.  ט,יח וישחט את-השור ואת-האיל, זבח השלמים אשר לעם; וימציאו בני אהרון את-הדם, אליו, ויזרקהו על-המזבח, סביב.  ט,יט ואת-החלבים, מן-השור; ומן-האיל--האליה והמכסה והכליות, ויותרת הכבד.  ט,כ וישימו את-החלבים, על-החזות; ויקטר החלבים, המזבחה.  ט,כא ואת החזות, ואת שוק הימין, הניף אהרון תנופה, לפני יהוה--כאשר, ציווה משה.  ט,כב ויישא אהרון את-ידיו אל-העם, ויברכם; ויירד, מעשות החטאת והעולה--והשלמים.  ט,כג ויבוא משה ואהרון, אל-אוהל מועד, וייצאו, ויברכו את-העם; ויירא כבוד-יהוה, אל-כל-העם.  ט,כד ותצא אש, מלפני יהוה, ותאכל על-המזבח, את-העולה ואת-החלבים; וירא כל-העם וירונו, וייפלו על-פניהם.  י,א ויקחו בני-אהרון נדב ואביהוא איש מחתתו, וייתנו בהן אש, וישימו עליה, קטורת; ויקריבו לפני יהוה, אש זרה--אשר לא ציווה, אותם.  י,ב ותצא אש מלפני יהוה, ותאכל אותם; וימותו, לפני יהוה.  י,ג ויאמר משה אל-אהרון, הוא אשר-דיבר יהוה לאמור בקרוביי איקדש, ועל-פני כל-העם, איכבד; ויידום, אהרון.  י,ד ויקרא משה, אל-מישאל ואל אלצפן, בני עוזיאל, דוד אהרון; ויאמר אליהם, קרבו שאו את-אחיכם מאת פני-הקודש, אל-מחוץ, למחנה.  י,ה ויקרבו, ויישאום בכותונותם, אל-מחוץ, למחנה--כאשר, דיבר משה.  י,ו ויאמר משה אל-אהרון ולאלעזר ולאיתמר בניו ראשיכם אל-תפרעו ובגדיכם לא-תפרומו, ולא תמותו, ועל כל-העדה, יקצוף; ואחיכם, כל-בית ישראל--יבכו את-השריפה, אשר שרף יהוה.  י,ז ומפתח אוהל מועד לא תצאו, פן-תמותו--כי-שמן משחת יהוה, עליכם; ויעשו, כדבר משה.  {פ}

י,ח וידבר יהוה, אל-אהרון לאמור.  י,ט יין ושיכר אל-תשת אתה ובניך איתך, בבואכם אל-אוהל מועד--ולא תמותו:  חוקת עולם, לדורותיכם.  י,י ולהבדיל, בין הקודש ובין החול, ובין הטמא, ובין הטהור.  י,יא ולהורות, את-בני ישראל--את, כל-החוקים, אשר דיבר יהוה אליהם, ביד-משה.  {פ}

י,יב וידבר משה אל-אהרון, ואל אלעזר ואל-איתמר בניו הנותרים, קחו את-המנחה הנותרת מאישי יהוה, ואכלוה מצות אצל המזבח:  כי קודש קודשים, היא.  י,יג ואכלתם אותה, במקום קדוש, כי חוקך וחוק-בניך היא, מאישי יהוה:  כי-כן, צוויתי.  י,יד ואת חזה התנופה ואת שוק התרומה, תאכלו במקום טהור--אתה, ובניך ובנותיך איתך:  כי-חוקך וחוק-בניך ניתנו, מזבחי שלמי בני ישראל.  י,טו שוק התרומה וחזה התנופה, על אישי החלבים יביאו, להניף תנופה, לפני יהוה; והיה לך ולבניך איתך, לחוק-עולם, כאשר, ציווה יהוה.  י,טז ואת שעיר החטאת, דרוש דרש משה--והנה שורף; ויקצוף על-אלעזר ועל-איתמר, בני אהרון, הנותרים, לאמור.  י,יז מדוע, לא-אכלתם את-החטאת במקום הקודש--כי קודש קודשים, היא; ואותה נתן לכם, לשאת את-עוון העדה, לכפר עליהם, לפני יהוה.  י,יח הן לא-הובא את-דמה, אל-הקודש פנימה; אכול תאכלו אותה בקודש, כאשר ציוויתי.  י,יט וידבר אהרון אל-משה, הן היום הקריבו את-חטאתם ואת-עולתם לפני יהוה, ותקראנה אותי, כאלה; ואכלתי חטאת היום, הייטב בעיני יהוה.  י,כ וישמע משה, וייטב בעיניו.  {פ}

יא,א וידבר יהוה אל-משה ואל-אהרון, לאמור אליהם.  יא,ב דברו אל-בני ישראל, לאמור:  זאת החיה אשר תאכלו, מכל-הבהמה אשר על-הארץ.  יא,ג כול מפרסת פרסה, ושוסעת שסע פרסות, מעלת גרה, בבהמה--אותה, תאכלו.  יא,ד אך את-זה, לא תאכלו, ממעלי הגרה, וממפריסי הפרסה:  את-הגמל כי-מעלה גרה הוא, ופרסה איננו מפריס--טמא הוא, לכם.  יא,ה ואת-השפן, כי-מעלה גרה הוא, ופרסה, לא יפריס; טמא הוא, לכם.  יא,ו ואת-הארנבת, כי-מעלת גרה היא, ופרסה, לא הפריסה; טמאה היא, לכם.  יא,ז ואת-החזיר כי-מפריס פרסה הוא, ושוסע שסע פרסה, והוא, גרה לא-ייגר; טמא הוא, לכם.  יא,ח מבשרם לא תאכלו, ובנבלתם לא תיגעו; טמאים הם, לכם.  יא,ט את-זה, תאכלו, מכול, אשר במים:  כול אשר-לו סנפיר וקשקשת במים, בימים ובנחלים--אותם תאכלו.  יא,י וכול אשר אין-לו סנפיר וקשקשת, בימים ובנחלים, מכול שרץ המים, ומכול נפש החיה אשר במים--שקץ הם, לכם.  יא,יא ושקץ, יהיו לכם; מבשרם לא תאכלו, ואת-נבלתם תשקצו.  יא,יב כול אשר אין-לו סנפיר וקשקשת, במים--שקץ הוא, לכם.  יא,יג ואת-אלה תשקצו מן-העוף, לא ייאכלו שקץ הם:  את-הנשר, ואת-הפרס, ואת, העוזנייה.  יא,יד ואת-הדאה--ואת-האיה, למינה.  יא,טו את כל-עורב, למינו.  יא,טז ואת בת היענה, ואת-התחמס ואת-השחף; ואת-הנץ, למינהו.  יא,יז ואת-הכוס ואת-השלך, ואת-הינשוף.  יא,יח ואת-התנשמת ואת-הקאת, ואת-הרחם.  יא,יט ואת, החסידה, האנפה, למינה; ואת-הדוכיפת, ואת-העטלף.  יא,כ כול שרץ העוף, ההולך על-ארבע--שקץ הוא, לכם.  יא,כא אך את-זה, תאכלו, מכול שרץ העוף, ההולך על-ארבע:  אשר-לו כרעיים ממעל לרגליו, לנתר בהן על-הארץ.  יא,כב את-אלה מהם, תאכלו--את-הארבה למינו, ואת-הסולעם למינהו; ואת-החרגול למינהו, ואת-החגב למינהו.  יא,כג וכול שרץ העוף, אשר-לו ארבע רגליים--שקץ הוא, לכם.  יא,כד ולאלה, תיטמאו; כל-הנוגע בנבלתם, יטמא עד-הערב.  יא,כה וכל-הנושא, מנבלתם--יכבס בגדיו, וטמא עד-הערב.  יא,כו לכל-הבהמה אשר היא מפרסת פרסה ושסע איננה שוסעת, וגרה איננה מעלה--טמאים הם, לכם; כל-הנוגע בהם, יטמא.  יא,כז וכול הולך על-כפיו, בכל-החיה ההולכת על-ארבע--טמאים הם, לכם; כל-הנוגע בנבלתם, יטמא עד-הערב.  יא,כח והנושא, את-נבלתם--יכבס בגדיו, וטמא עד-הערב; טמאים המה, לכם.  {ס}

יא,כט וזה לכם הטמא, בשרץ השורץ על-הארץ:  החולד והעכבר, והצב למינהו.  יא,ל והאנקה והכוח, והלטאה; והחומט, והתנשמת.  יא,לא אלה הטמאים לכם, בכל-השרץ; כל-הנוגע בהם במותם, יטמא עד-הערב.  יא,לב וכול אשר-ייפול-עליו מהם במותם יטמא, מכל-כלי-עץ או בגד או-עור או שק, כל-כלי, אשר-ייעשה מלאכה בהם; במים יובא וטמא עד-הערב, וטהר.  יא,לג וכל-כלי-חרש--אשר-ייפול מהם, אל-תוכו:  כול אשר בתוכו יטמא, ואותו תשבורו.  יא,לד מכל-האוכל אשר ייאכל, אשר יבוא עליו מים--יטמא; וכל-משקה אשר יישתה, בכל-כלי יטמא.  יא,לה וכול אשר-ייפול מנבלתם עליו, יטמא--תנור וכיריים יותץ, טמאים הם; וטמאים, יהיו לכם.  יא,לו אך מעיין ובור מקוה-מים, יהיה טהור; ונוגע בנבלתם, יטמא.  יא,לז וכי ייפול מנבלתם, על-כל-זרע זירוע אשר ייזרע--טהור, הוא.  יא,לח וכי יותן-מים על-זרע, ונפל מנבלתם עליו--טמא הוא, לכם.  {ס}

יא,לט וכי ימות מן-הבהמה, אשר-היא לכם לאוכלה--הנוגע בנבלתה, יטמא עד-הערב.  יא,מ והאוכל, מנבלתה--יכבס בגדיו, וטמא עד-הערב; והנושא, את-נבלתה--יכבס בגדיו, וטמא עד-הערב.  יא,מא וכל-השרץ, השורץ על-הארץ--שקץ הוא, לא ייאכל.  יא,מב כול הולך על-גחון וכול הולך על-ארבע, עד כל-מרבה רגליים, לכל-השרץ, השורץ על-הארץ--לא תאכלום, כי-שקץ הם.  יא,מג אל-תשקצו, את-נפשותיכם, בכל-השרץ, השורץ; ולא תיטמאו בהם, ונטמאתם בם.  יא,מד כי אני יהוה, אלוהיכם, והתקדשתם והייתם קדושים, כי קדוש אני; ולא תטמאו את-נפשותיכם, בכל-השרץ הרומש על-הארץ.  יא,מה כי אני יהוה, המעלה אתכם מארץ מצריים, להיות לכם, לאלוהים; והייתם קדושים, כי קדוש אני.  יא,מו זאת תורת הבהמה, והעוף, וכול נפש החיה, הרומשת במים; ולכל-נפש, השורצת על-הארץ.  יא,מז להבדיל, בין הטמא ובין הטהור; ובין החיה, הנאכלת, ובין החיה, אשר לא תיאכל.  {פ}

יב,א וידבר יהוה, אל-משה לאמור.  יב,ב דבר אל-בני ישראל, לאמור, אישה כי תזריע, וילדה זכר--וטמאה שבעת ימים, כימי נידת דוותה תטמא.  יב,ג וביום, השמיני, יימול, בשר עורלתו.  יב,ד ושלושים יום ושלושת ימים, תשב בדמי טוהרה; בכל-קודש לא-תיגע, ואל-המקדש לא תבוא, עד-מלאות, ימי טוהרה.  יב,ה ואם-נקבה תלד, וטמאה שבועיים כנידתה; ושישים יום וששת ימים, תשב על-דמי טוהרה.  יב,ו ובמלאות ימי טוהרה, לבן או לבת, תביא כבש בן-שנתו לעולה, ובן-יונה או-תור לחטאת--אל-פתח אוהל-מועד, אל-הכוהן.  יב,ז והקריבו לפני יהוה, וכיפר עליה, וטהרה, ממקור דמיה:  זאת תורת היולדת, לזכר או לנקבה.  יב,ח ואם-לא תמצא ידה, די שה--ולקחה שתי-תורים או שני בני יונה, אחד לעולה ואחד לחטאת; וכיפר עליה הכוהן, וטהרה.  {פ}

יג,א וידבר יהוה, אל-משה ואל-אהרון לאמור.  יג,ב אדם, כי-יהיה בעור-בשרו שאת או-ספחת או בהרת, והיה בעור-בשרו, לנגע צרעת--והובא אל-אהרון הכוהן, או אל-אחד מבניו הכוהנים.  יג,ג וראה הכוהן את-הנגע בעור-הבשר ושיער בנגע הפך לבן, ומראה הנגע עמוק מעור בשרו--נגע צרעת, הוא; וראהו הכוהן, וטימא אותו.  יג,ד ואם-בהרת לבנה היא בעור בשרו, ועמוק אין-מראהא מן-העור, ושערה, לא-הפך לבן--והסגיר הכוהן את-הנגע, שבעת ימים.  יג,ה וראהו הכוהן, ביום השביעי, והנה הנגע עמד בעיניו, לא-פשה הנגע בעור--והסגירו הכוהן שבעת ימים, שנית.  יג,ו וראה הכוהן אותו ביום השביעי, שנית, והנה כהה הנגע, ולא-פשה הנגע בעור--וטיהרו הכוהן מספחת היא, וכיבס בגדיו וטהר.  יג,ז ואם-פשה תפשה המספחת בעור, אחרי היראותו אל-הכוהן לטוהרתו; ונראה שנית, אל-הכוהן.  יג,ח וראה, הכוהן, והנה פשתה המספחת, בעור--וטימאו הכוהן, צרעת היא.  {פ}

יג,ט נגע צרעת, כי תהיה באדם; והובא, אל-הכוהן.  יג,י וראה הכוהן, והנה שאת-לבנה בעור, והיא, הפכה שיער לבן; ומחית בשר חי, בשאת.  יג,יא צרעת נושנת היא בעור בשרו, וטימאו הכוהן:  לא יסגירנו, כי טמא הוא.  יג,יב ואם-פרוח תפרח הצרעת, בעור, וכיסתה הצרעת את כל-עור הנגע, מראשו ועד-רגליו--לכל-מראה, עיני הכוהן.  יג,יג וראה הכוהן, והנה כיסתה הצרעת את-כל-בשרו--וטיהר, את-הנגע:  כולו הפך לבן, טהור הוא.  יג,יד וביום היראות בו בשר חי, יטמא.  יג,טו וראה הכוהן את-הבשר החי, וטימאו:  הבשר החי טמא הוא, צרעת הוא.  יג,טז או כי ישוב הבשר החי, ונהפך ללבן; ובא, אל-הכוהן.  יג,יז וראהו, הכוהן, והנה נהפך הנגע, ללבן--וטיהר הכוהן את-הנגע, טהור הוא.  {פ}

יג,יח ובשר, כי-יהיה בו-בעורו שחין; ונרפא.  יג,יט והיה במקום השחין, שאת לבנה, או בהרת, לבנה אדמדמת; ונראה, אל-הכוהן.  יג,כ וראה הכוהן, והנה מראהא שפל מן-העור, ושיערה, הפך לבן--וטימאו הכוהן נגע-צרעת היא, בשחין פרחה.  יג,כא ואם יראנה הכוהן, והנה אין-בה שיער לבן, ושפלה איננה מן-העור, והיא כהה--והסגירו הכוהן, שבעת ימים.  יג,כב ואם-פשה תפשה, בעור--וטימא הכוהן אותו, נגע היא.  יג,כג ואם-תחתיה תעמוד הבהרת, לא פשתה--צרבת השחין, היא; וטיהרו, הכוהן.  {ס}

יג,כד או בשר, כי-יהיה בעורו מכוות-אש; והייתה מחית המכווה, בהרת לבנה אדמדמת--או לבנה.  יג,כה וראה אותה הכוהן והנה נהפך שיער לבן בבהרת, ומראהא עמוק מן-העור--צרעת היא, במכווה פרחה; וטימא אותו הכוהן, נגע צרעת היא.  יג,כו ואם יראנה הכוהן, והנה אין-בבהרת שיער לבן, ושפלה איננה מן-העור, והיא כהה--והסגירו הכוהן, שבעת ימים.  יג,כז וראהו הכוהן, ביום השביעי:  אם-פשה תפשה, בעור--וטימא הכוהן אותו, נגע צרעת היא.  יג,כח ואם-תחתיה תעמוד הבהרת לא-פשתה בעור, והיא כהה--שאת המכווה, היא; וטיהרו, הכוהן--כי-צרבת המכווה, היא.  {פ}

יג,כט ואיש או אישה, כי-יהיה בו נגע, בראש, או בזקן.  יג,ל וראה הכוהן את-הנגע, והנה מראהו עמוק מן-העור, ובו שיער צהוב, דק--וטימא אותו הכוהן נתק הוא, צרעת הראש או הזקן הוא.  יג,לא וכי-יראה הכוהן את-נגע הנתק, והנה אין-מראהו עמוק מן-העור, ושיער שחור, אין בו--והסגיר הכוהן את-נגע הנתק, שבעת ימים.  יג,לב וראה הכוהן את-הנגע, ביום השביעי, והנה לא-פשה הנתק, ולא-היה בו שיער צהוב; ומראה הנתק, אין עמוק מן-העור.  יג,לג והתגלח--ואת-הנתק, לא יגלח; והסגיר הכוהן את-הנתק שבעת ימים, שנית.  יג,לד וראה הכוהן את-הנתק ביום השביעי, והנה לא-פשה הנתק בעור, ומראהו, איננו עמוק מן-העור--וטיהר אותו הכוהן, וכיבס בגדיו וטהר.  יג,לה ואם-פשה יפשה הנתק, בעור, אחרי, טוהרתו.  יג,לו וראהו, הכוהן, והנה פשה הנתק, בעור--לא-יבקר הכוהן לשיער הצהוב, טמא הוא.  יג,לז ואם-בעיניו עמד הנתק ושיער שחור צמח-בו, נרפא הנתק--טהור הוא; וטיהרו, הכוהן.  {ס}

יג,לח ואיש, או-אישה, כי-יהיה בעור-בשרם, בהרות--בהרות, לבנות.  יג,לט וראה הכוהן, והנה בעור-בשרם בהרות--כהות לבנות:  בוהק הוא פרח בעור, טהור הוא.  {ס}

יג,מ ואיש, כי יימרט ראשו--קירח הוא, טהור הוא.  יג,מא ואם מפאת פניו, יימרט ראשו--גיבח הוא, טהור הוא.  יג,מב וכי-יהיה בקרחת או בגבחת, נגע לבן אדמדם--צרעת פורחת היא, בקרחתו או בגבחתו.  יג,מג וראה אותו הכוהן, והנה שאת-הנגע לבנה אדמדמת, בקרחתו, או בגבחתו--כמראה צרעת, עור בשר.  יג,מד איש-צרוע הוא, טמא הוא; טמא יטמאנו הכוהן, בראשו נגעו.  יג,מה והצרוע אשר-בו הנגע, בגדיו יהיו פרומים וראשו יהיה פרוע, ועל-שפם, יעטה; וטמא טמא, יקרא.  יג,מו כל-ימי אשר הנגע בו, יטמא--טמא הוא:  בדד יישב, מחוץ למחנה מושבו.  {ס}

יג,מז והבגד, כי-יהיה בו נגע צרעת:  בבגד צמר, או בבגד פשתים.  יג,מח או בשתי או בערב, לפשתים ולצמר; או בעור, או בכל-מלאכת עור.  יג,מט והיה הנגע ירקרק או אדמדם, בבגד או בעור או-בשתי או-בערב או בכל-כלי-עור--נגע צרעת, הוא; והוראה, את-הכוהן.  יג,נ וראה הכוהן, את-הנגע; והסגיר את-הנגע, שבעת ימים.  יג,נא וראה את-הנגע ביום השביעי, כי-פשה הנגע בבגד או-בשתי או-בערב או בעור, לכול אשר-ייעשה העור, למלאכה--צרעת ממארת הנגע, טמא הוא.  יג,נב ושרף את-הבגד או את-השתי או את-הערב, בצמר או בפשתים, או את-כל-כלי העור, אשר-יהיה בו הנגע:  כי-צרעת ממארת היא, באש תישרף.  יג,נג ואם, יראה הכוהן, והנה לא-פשה הנגע, בבגד או בשתי או בערב; או, בכל-כלי-עור.  יג,נד וציווה, הכוהן, וכיבסו, את אשר-בו הנגע; והסגירו שבעת-ימים, שנית.  יג,נה וראה הכוהן אחרי הוכבס את-הנגע, והנה לא-הפך הנגע את-עינו והנגע לא-פשה--טמא הוא, באש תשרפנו:  פחתת היא, בקרחתו או בגבחתו.  יג,נו ואם, ראה הכוהן, והנה כהה הנגע, אחרי הוכבס אותו--וקרע אותו, מן-הבגד או מן-העור, או מן-השתי, או מן-הערב.  יג,נז ואם-תיראה עוד בבגד או-בשתי או-בערב, או בכל-כלי-עור--פורחת, היא:  באש תשרפנו, את אשר-בו הנגע.  יג,נח והבגד או-השתי או-הערב או-כל-כלי העור, אשר תכבס, וסר מהם, הנגע--וכובס שנית, וטהר.  יג,נט זאת תורת נגע-צרעת בגד הצמר או הפשתים, או השתי או הערב, או, כל-כלי-עור--לטהרו, או לטמאו.  {פ}

יד,א וידבר יהוה, אל-משה לאמור.  יד,ב זאת תהיה תורת המצורע, ביום טוהרתו:  והובא, אל-הכוהן.  יד,ג ויצא, הכוהן, אל-מחוץ, למחנה; וראה, הכוהן, והנה נרפא נגע-הצרעת, מן-הצרוע.  יד,ד וציווה, הכוהן, ולקח למיטהר שתי-ציפורים חיות, טהורות; ועץ ארז, ושני תולעת ואיזוב.  יד,ה וציווה, הכוהן, ושחט, את-הציפור האחת--אל-כלי-חרש, על-מים חיים.  יד,ו את-הציפור החיה ייקח אותה, ואת-עץ הארז ואת-שני התולעת ואת-האיזוב; וטבל אותם ואת הציפור החיה, בדם הציפור השחוטה, על, המים החיים.  יד,ז והזה, על המיטהר מן-הצרעת--שבע פעמים; וטיהרו, ושילח את-הציפור החיה על-פני השדה.  יד,ח וכיבס המיטהר את-בגדיו וגילח את-כל-שיערו, ורחץ במים וטהר, ואחר, יבוא אל-המחנה; וישב מחוץ לאוהלו, שבעת ימים.  יד,ט והיה ביום השביעי יגלח את-כל-שיערו, את-ראשו ואת-זקנו ואת גבות עיניו, ואת-כל-שיערו, יגלח; וכיבס את-בגדיו, ורחץ את-בשרו במים--וטהר.  יד,י וביום השמיני, ייקח שני-כבשים תמימים, וכבשה אחת בת-שנתה, תמימה; ושלושה עשרונים, סולת מנחה בלולה בשמן, ולוג אחד, שמן.  יד,יא והעמיד הכוהן המטהר, את האיש המיטהר--ואותם:  לפני יהוה, פתח אוהל מועד.  יד,יב ולקח הכוהן את-הכבש האחד, והקריב אותו לאשם--ואת-לוג השמן; והניף אותם תנופה, לפני יהוה.  יד,יג ושחט את-הכבש, במקום אשר ישחט את-החטאת ואת-העולה--במקום הקודש:  כי כחטאת האשם הוא, לכוהן--קודש קודשים, הוא.  יד,יד ולקח הכוהן, מדם האשם, ונתן הכוהן, על-תנוך אוזן המיטהר הימנית; ועל-בוהן ידו הימנית, ועל-בוהן רגלו הימנית.  יד,טו ולקח הכוהן, מלוג השמן; ויצק על-כף הכוהן, השמאלית.  יד,טז וטבל הכוהן, את-אצבעו הימנית, מן-השמן, אשר על-כפו השמאלית; והזה מן-השמן באצבעו שבע פעמים, לפני יהוה.  יד,יז ומיתר השמן אשר על-כפו, ייתן הכוהן על-תנוך אוזן המיטהר הימנית, ועל-בוהן ידו הימנית, ועל-בוהן רגלו הימנית--על, דם האשם.  יד,יח והנותר, בשמן אשר על-כף הכוהן, ייתן, על-ראש המיטהר; וכיפר עליו הכוהן, לפני יהוה.  יד,יט ועשה הכוהן, את-החטאת, וכיפר, על-המיטהר מטומאתו; ואחר, ישחט את-העולה.  יד,כ והעלה הכוהן את-העולה ואת-המנחה, המזבחה; וכיפר עליו הכוהן, וטהר.  {ס}

יד,כא ואם-דל הוא, ואין ידו משגת--ולקח כבש אחד אשם לתנופה, לכפר עליו; ועישרון סולת אחד בלול בשמן, למנחה--ולוג שמן.  יד,כב ושתי תורים, או שני בני יונה, אשר תשיג, ידו; והיה אחד חטאת, והאחד עולה.  יד,כג והביא אותם ביום השמיני, לטוהרתו--אל-הכוהן:  אל-פתח אוהל-מועד, לפני יהוה.  יד,כד ולקח הכוהן את-כבש האשם, ואת-לוג השמן; והניף אותם הכוהן תנופה, לפני יהוה.  יד,כה ושחט, את-כבש האשם, ולקח הכוהן מדם האשם, ונתן על-תנוך אוזן-המיטהר הימנית; ועל-בוהן ידו הימנית, ועל-בוהן רגלו הימנית.  יד,כו ומן-השמן, ייצוק הכוהן, על-כף הכוהן, השמאלית.  יד,כז והזה הכוהן, באצבעו הימנית, מן-השמן, אשר על-כפו השמאלית--שבע פעמים, לפני יהוה.  יד,כח ונתן הכוהן מן-השמן אשר על-כפו, על-תנוך אוזן המיטהר הימנית, ועל-בוהן ידו הימנית, ועל-בוהן רגלו הימנית--על-מקום, דם האשם.  יד,כט והנותר, מן-השמן אשר על-כף הכוהן, ייתן, על-ראש המיטהר--לכפר עליו, לפני יהוה.  יד,ל ועשה את-האחד מן-התורים, או מן-בני היונה, מאשר תשיג, ידו.  יד,לא את אשר-תשיג ידו, את-האחד חטאת ואת-האחד עולה--על-המנחה; וכיפר הכוהן על המיטהר, לפני יהוה.  יד,לב זאת תורת, אשר-בו נגע צרעת, אשר לא-תשיג ידו, בטוהרתו.  {פ}

יד,לג וידבר יהוה, אל-משה ואל-אהרון לאמור.  יד,לד כי תבואו אל-ארץ כנען, אשר אני נותן לכם לאחוזה; ונתתי נגע צרעת, בבית ארץ אחוזתכם.  יד,לה ובא אשר-לו הבית, והגיד לכוהן לאמור:  כנגע, נראה לי בבית.  יד,לו וציווה הכוהן ופינו את-הבית, בטרם יבוא הכוהן לראות את-הנגע, ולא יטמא, כל-אשר בבית; ואחר כן יבוא הכוהן, לראות את-הבית.  יד,לז וראה את-הנגע, והנה הנגע בקירות הבית, שקערורות ירקרקות, או אדמדמות; ומראיהן שפל, מן-הקיר.  יד,לח ויצא הכוהן מן-הבית, אל-פתח הבית; והסגיר את-הבית, שבעת ימים.  יד,לט ושב הכוהן, ביום השביעי; וראה, והנה פשה הנגע בקירות הבית.  יד,מ וציווה, הכוהן, וחילצו את-האבנים, אשר בהן הנגע; והשליכו אתהן אל-מחוץ לעיר, אל-מקום טמא.  יד,מא ואת-הבית יקציע מבית, סביב; ושפכו, את-העפר אשר הקצו, אל-מחוץ לעיר, אל-מקום טמא.  יד,מב ולקחו אבנים אחרות, והביאו אל-תחת האבנים; ועפר אחר ייקח, וטח את-הבית.  יד,מג ואם-ישוב הנגע ופרח בבית, אחר חילץ את-האבנים, ואחרי הקצות את-הבית, ואחרי היטוח.  יד,מד ובא, הכוהן, וראה, והנה פשה הנגע בבית--צרעת ממארת היא בבית, טמא הוא.  יד,מה ונתץ את-הבית, את-אבניו ואת-עציו, ואת, כל-עפר הבית; והוציא אל-מחוץ לעיר, אל-מקום טמא.  יד,מו והבא, אל-הבית, כל-ימי, הסגיר אותו--יטמא, עד-הערב.  יד,מז והשוכב בבית, יכבס את-בגדיו; והאוכל בבית, יכבס את-בגדיו.  יד,מח ואם-בוא יבוא הכוהן, וראה והנה לא-פשה הנגע בבית, אחרי, היטוח את-הבית--וטיהר הכוהן את-הבית, כי נרפא הנגע.  יד,מט ולקח לחטא את-הבית, שתי ציפורים, ועץ ארז, ושני תולעת ואיזוב.  יד,נ ושחט, את-הציפור האחת, אל-כלי-חרש, על-מים חיים.  יד,נא ולקח את-עץ-הארז ואת-האיזוב ואת שני התולעת, ואת הציפור החיה, וטבל אותם בדם הציפור השחוטה, ובמים החיים; והזה אל-הבית, שבע פעמים.  יד,נב וחיטא את-הבית--בדם הציפור, ובמים החיים; ובציפור החיה, ובעץ הארז ובאיזוב--ובשני התולעת.  יד,נג ושילח את-הציפור החיה, אל-מחוץ לעיר--אל-פני השדה; וכיפר על-הבית, וטהר.  יד,נד זאת, התורה, לכל-נגע הצרעת, ולנתק.  יד,נה ולצרעת הבגד, ולבית.  יד,נו ולשאת ולספחת, ולבהרת.  יד,נז להורות, ביום הטמא וביום הטהור; זאת תורת, הצרעת.  {פ}

טו,א וידבר יהוה, אל-משה ואל-אהרון לאמור.  טו,ב דברו אל-בני ישראל, ואמרתם אליהם:  איש איש, כי יהיה זב מבשרו--זובו, טמא הוא.  טו,ג וזאת תהיה טומאתו, בזובו:  רר בשרו את-זובו, או-החתים בשרו מזובו--טומאתו, היא.  טו,ד כל-המשכב, אשר ישכב עליו הזב--יטמא; וכל-הכלי אשר-יישב עליו, יטמא.  טו,ה ואיש, אשר ייגע במשכבו--יכבס בגדיו ורחץ במים, וטמא עד-הערב.  טו,ו והיושב, על-הכלי, אשר-יישב עליו, הזב--יכבס בגדיו ורחץ במים, וטמא עד-הערב.  טו,ז והנוגע, בבשר הזב--יכבס בגדיו ורחץ במים, וטמא עד-הערב.  טו,ח וכי-ירוק הזב, בטהור--וכיבס בגדיו ורחץ במים, וטמא עד-הערב.  טו,ט וכל-המרכב, אשר ירכב עליו הזב--יטמא.  טו,י וכל-הנוגע, בכול אשר יהיה תחתיו--יטמא, עד-הערב; והנושא אותם--יכבס בגדיו ורחץ במים, וטמא עד-הערב.  טו,יא וכול אשר ייגע-בו הזב, וידיו לא-שטף במים--וכיבס בגדיו ורחץ במים, וטמא עד-הערב.  טו,יב וכלי-חרש אשר-ייגע-בו הזב, יישבר; וכל-כלי-עץ--יישטף, במים.  טו,יג וכי-יטהר הזב, מזובו--וספר לו שבעת ימים לטוהרתו, וכיבס בגדיו; ורחץ בשרו במים חיים, וטהר.  טו,יד וביום השמיני, ייקח-לו שתי תורים, או שני, בני יונה; ובא לפני יהוה, אל-פתח אוהל מועד, ונתנם, אל-הכוהן.  טו,טו ועשה אותם, הכוהן--אחד חטאת, והאחד עולה; וכיפר עליו הכוהן לפני יהוה, מזובו.  {ס}

טו,טז ואיש, כי-תצא ממנו שכבת-זרע--ורחץ במים את-כל-בשרו, וטמא עד-הערב.  טו,יז וכל-בגד וכל-עור, אשר-יהיה עליו שכבת-זרע--וכובס במים, וטמא עד-הערב.  טו,יח ואישה, אשר ישכב איש אותה שכבת-זרע--ורחצו במים, וטמאו עד-הערב.  {פ}

טו,יט ואישה כי-תהיה זבה, דם יהיה זובה בבשרה--שבעת ימים תהיה בנידתה, וכל-הנוגע בה יטמא עד-הערב.  טו,כ וכול אשר תשכב עליו בנידתה, יטמא; וכול אשר-תשב עליו, יטמא.  טו,כא וכל-הנוגע, במשכבה--יכבס בגדיו ורחץ במים, וטמא עד-הערב.  טו,כב וכל-הנוגע--בכל-כלי, אשר-תשב עליו:  יכבס בגדיו ורחץ במים, וטמא עד-הערב.  טו,כג ואם על-המשכב הוא, או על-הכלי אשר-היא יושבת-עליו--בנוגעו-בו:  יטמא, עד-הערב.  טו,כד ואם שכוב ישכב איש אותה, ותהי נידתה עליו--וטמא, שבעת ימים; וכל-המשכב אשר-ישכב עליו, יטמא.  {ס}

טו,כה ואישה כי-יזוב זוב דמה ימים רבים, בלא עת-נידתה, או כי-תזוב, על-נידתה:  כל-ימי זוב טומאתה, כימי נידתה תהיה--טמאה היא.  טו,כו כל-המשכב אשר-תשכב עליו, כל-ימי זובה--כמשכב נידתה, יהיה-לה; וכל-הכלי, אשר תשב עליו--טמא יהיה, כטומאת נידתה.  טו,כז וכל-הנוגע בם, יטמא; וכיבס בגדיו ורחץ במים, וטמא עד-הערב.  טו,כח ואם-טהרה, מזובה--וספרה לה שבעת ימים, ואחר תטהר.  טו,כט וביום השמיני, תיקח-לה שתי תורים, או שני, בני יונה; והביאה אותם אל-הכוהן, אל-פתח אוהל מועד.  טו,ל ועשה הכוהן את-האחד חטאת, ואת-האחד עולה; וכיפר עליה הכוהן לפני יהוה, מזוב טומאתה.  טו,לא והיזרתם את-בני-ישראל, מטומאתם; ולא ימותו בטומאתם, בטמאם את-משכני אשר בתוכם.  טו,לב זאת תורת, הזב, ואשר תצא ממנו שכבת-זרע, לטומאה-בה.  טו,לג והדווה, בנידתה, והזב את-זובו, לזכר ולנקבה; ולאיש, אשר ישכב עם-טמאה.  {פ}

טז,א וידבר יהוה, אל-משה, אחרי מות, שני בני אהרון--בקורבתם לפני-יהוה, וימותו.  טז,ב ויאמר יהוה אל-משה, דבר אל-אהרון אחיך, ואל-יבוא בכל-עת אל-הקודש, מבית לפרוכת--אל-פני הכפורת אשר על-הארון, ולא ימות, כי בענן, איראה על-הכפורת.  טז,ג בזאת יבוא אהרון, אל-הקודש:  בפר בן-בקר לחטאת, ואיל לעולה.  טז,ד כתונת-בד קודש ילבש, ומכנסי-בד יהיו על-בשרו, ובאבנט בד יחגור, ובמצנפת בד יצנוף; בגדי-קודש הם, ורחץ במים את-בשרו ולבשם.  טז,ה ומאת, עדת בני ישראל, ייקח שני-שעירי עיזים, לחטאת; ואיל אחד, לעולה.  טז,ו והקריב אהרון את-פר החטאת, אשר-לו; וכיפר בעדו, ובעד ביתו.  טז,ז ולקח, את-שני השעירים; והעמיד אותם לפני יהוה, פתח אוהל מועד.  טז,ח ונתן אהרון על-שני השעירים, גורלות--גורל אחד ליהוה, וגורל אחד לעזאזל.  טז,ט והקריב אהרון את-השעיר, אשר עלה עליו הגורל ליהוה; ועשהו, חטאת.  טז,י והשעיר, אשר עלה עליו הגורל לעזאזל, יועמד-חי לפני יהוה, לכפר עליו--לשלח אותו לעזאזל, המדברה.  טז,יא והקריב אהרון את-פר החטאת, אשר-לו, וכיפר בעדו, ובעד ביתו; ושחט את-פר החטאת, אשר-לו.  טז,יב ולקח מלוא-המחתה גחלי-אש מעל המזבח, מלפני יהוה, ומלוא חופניו, קטורת סמים דקה; והביא, מבית לפרוכת.  טז,יג ונתן את-הקטורת על-האש, לפני יהוה; וכיסה ענן הקטורת, את-הכפורת אשר על-העדות--ולא ימות.  טז,יד ולקח מדם הפר, והזה באצבעו על-פני הכפורת קדמה; ולפני הכפורת, יזה שבע-פעמים מן-הדם--באצבעו.  טז,טו ושחט את-שעיר החטאת, אשר לעם, והביא את-דמו, אל-מבית לפרוכת; ועשה את-דמו, כאשר עשה לדם הפר, והזה אותו על-הכפורת, ולפני הכפורת.  טז,טז וכיפר על-הקודש, מטומאות בני ישראל, ומפשעיהם, לכל-חטאותם; וכן יעשה, לאוהל מועד, השוכן איתם, בתוך טומאותם.  טז,יז וכל-אדם לא-יהיה באוהל מועד, בבואו לכפר בקודש--עד-צאתו; וכיפר בעדו ובעד ביתו, ובעד כל-קהל ישראל.  טז,יח ויצא, אל-המזבח אשר לפני-יהוה--וכיפר עליו; ולקח מדם הפר, ומדם השעיר, ונתן על-קרנות המזבח, סביב.  טז,יט והזה עליו מן-הדם באצבעו, שבע פעמים; וטיהרו וקידשו, מטומאות בני ישראל.  טז,כ וכילה מכפר את-הקודש, ואת-אוהל מועד ואת-המזבח; והקריב, את-השעיר החי.  טז,כא וסמך אהרון את-שתי ידיו, על ראש השעיר החי, והתוודה עליו את-כל-עוונות בני ישראל, ואת-כל-פשעיהם לכל-חטאותם; ונתן אותם על-ראש השעיר, ושילח ביד-איש עיתי המדברה.  טז,כב ונשא השעיר עליו את-כל-עוונותם, אל-ארץ גזירה; ושילח את-השעיר, במדבר.  טז,כג ובא אהרון, אל-אוהל מועד, ופשט את-בגדי הבד, אשר לבש בבואו אל-הקודש; והניחם, שם.  טז,כד ורחץ את-בשרו במים במקום קדוש, ולבש את-בגדיו; ויצא, ועשה את-עולתו ואת-עולת העם, וכיפר בעדו, ובעד העם.  טז,כה ואת חלב החטאת, יקטיר המזבחה.  טז,כו והמשלח את-השעיר, לעזאזל--יכבס בגדיו, ורחץ את-בשרו במים; ואחרי-כן, יבוא אל-המחנה.  טז,כז ואת פר החטאת ואת שעיר החטאת, אשר הובא את-דמם לכפר בקודש--יוציא, אל-מחוץ למחנה; ושרפו באש, את-עורותם ואת-בשרם ואת-פרשם.  טז,כח והשורף אותם--יכבס בגדיו, ורחץ את-בשרו במים; ואחרי-כן, יבוא אל-המחנה.  טז,כט והייתה לכם, לחוקת עולם:  בחודש השביעי בעשור לחודש תענו את-נפשותיכם, וכל-מלאכה לא תעשו--האזרח, והגר הגר בתוככם.  טז,ל כי-ביום הזה יכפר עליכם, לטהר אתכם:  מכול, חטאותיכם, לפני יהוה, תטהרו.  טז,לא שבת שבתון היא לכם, ועיניתם את-נפשותיכם--חוקת, עולם.  טז,לב וכיפר הכוהן אשר-ימשח אותו, ואשר ימלא את-ידו, לכהן, תחת אביו; ולבש את-בגדי הבד, בגדי הקודש.  טז,לג וכיפר את-מקדש הקודש, ואת-אוהל מועד ואת-המזבח יכפר; ועל הכוהנים ועל-כל-עם הקהל, יכפר.  טז,לד והייתה-זאת לכם לחוקת עולם, לכפר על-בני ישראל מכל-חטאותם--אחת, בשנה; ויעש, כאשר ציווה יהוה את-משה.  {פ}

יז,א וידבר יהוה, אל-משה לאמור.  יז,ב דבר אל-אהרון ואל-בניו, ואל כל-בני ישראל, ואמרת, אליהם:  זה הדבר, אשר-ציווה יהוה לאמור.  יז,ג איש איש, מבית ישראל, אשר ישחט שור או-כשב או-עז, במחנה; או אשר ישחט, מחוץ למחנה.  יז,ד ואל-פתח אוהל מועד, לא הביאו, להקריב קרבן ליהוה, לפני משכן יהוה--דם ייחשב לאיש ההוא, דם שפך, ונכרת האיש ההוא, מקרב עמו.  יז,ה למען אשר יביאו בני ישראל, את-זבחיהם אשר הם זובחים על-פני השדה, והביאום ליהוה אל-פתח אוהל מועד, אל-הכוהן; וזבחו זבחי שלמים, ליהוה--אותם.  יז,ו וזרק הכוהן את-הדם על-מזבח יהוה, פתח אוהל מועד; והקטיר החלב, לריח ניחוח ליהוה.  יז,ז ולא-יזבחו עוד, את-זבחיהם, לשעירים, אשר הם זונים אחריהם:  חוקת עולם תהיה-זאת להם, לדורותם.  יז,ח ואליהם תאמר--איש איש מבית ישראל, ומן-הגר אשר-יגור בתוכם:  אשר-יעלה עולה, או-זבח.  יז,ט ואל-פתח אוהל מועד, לא יביאנו, לעשות אותו, ליהוה--ונכרת האיש ההוא, מעמיו.  יז,י ואיש איש מבית ישראל, ומן-הגר הגר בתוכם, אשר יאכל, כל-דם--ונתתי פניי, בנפש האוכלת את-הדם, והכרתי אותה, מקרב עמה.  יז,יא כי נפש הבשר, בדם היא, ואני נתתיו לכם על-המזבח, לכפר על-נפשותיכם:  כי-הדם הוא, בנפש יכפר.  יז,יב על-כן אמרתי לבני ישראל, כל-נפש מכם לא-תאכל דם; והגר הגר בתוככם, לא-יאכל דם.  יז,יג ואיש איש מבני ישראל, ומן-הגר הגר בתוכם, אשר יצוד ציד חיה או-עוף, אשר ייאכל--ושפך, את-דמו, וכיסהו, בעפר.  יז,יד כי-נפש כל-בשר, דמו בנפשו הוא, ואומר לבני ישראל, דם כל-בשר לא תאכלו:  כי נפש כל-בשר דמו היא, כל-אוכליו ייכרת.  יז,טו וכל-נפש, אשר תאכל נבילה וטריפה, באזרח, ובגר:  וכיבס בגדיו ורחץ במים, וטמא עד-הערב--וטהר.  יז,טז ואם לא יכבס, ובשרו לא ירחץ--ונשא, עוונו.  {פ}

יח,א וידבר יהוה, אל-משה לאמור.  יח,ב דבר אל-בני ישראל, ואמרת אליהם:  אני, יהוה אלוהיכם.  יח,ג כמעשה ארץ-מצריים אשר ישבתם-בה, לא תעשו; וכמעשה ארץ-כנען אשר אני מביא אתכם שמה, לא תעשו, ובחוקותיהם, לא תלכו.  יח,ד את-משפטיי תעשו ואת-חוקותיי תשמרו, ללכת בהם:  אני, יהוה אלוהיכם.  יח,ה ושמרתם את-חוקותיי ואת-משפטיי, אשר יעשה אותם האדם וחי בהם:  אני, יהוה.  {ס}

יח,ו איש איש אל-כל-שאר בשרו, לא תקרבו לגלות ערווה:  אני, יהוה.  {ס}

יח,ז ערוות אביך וערוות אימך, לא תגלה:  אימך היא, לא תגלה ערוותה.  {ס}

יח,ח ערוות אשת-אביך, לא תגלה:  ערוות אביך, היא.  {ס}

יח,ט ערוות אחותך בת-אביך, או בת-אימך, מולדת בית, או מולדת חוץ--לא תגלה, ערוותן.  {ס}

יח,י ערוות בת-בנך או בת-בתך, לא תגלה ערוותן:  כי ערוותך, הנה.  {ס}

יח,יא ערוות בת-אשת אביך מולדת אביך, אחותך היא--לא תגלה, ערוותה.  {ס}

יח,יב ערוות אחות-אביך, לא תגלה:  שאר אביך, היא.  {ס}

יח,יג ערוות אחות-אימך, לא תגלה:  כי-שאר אימך, היא.  {ס}

יח,יד ערוות אחי-אביך, לא תגלה:  אל-אשתו לא תקרב, דודתך היא.  {ס}

יח,טו ערוות כלתך, לא תגלה:  אשת בנך היא, לא תגלה ערוותה.  {ס}

יח,טז ערוות אשת-אחיך, לא תגלה:  ערוות אחיך, היא.  {ס}

יח,יז ערוות אישה ובתה, לא תגלה:  את-בת-בנה ואת-בת-בתה, לא תיקח לגלות ערוותה--שארה הנה, זימה היא.  יח,יח ואישה אל-אחותה, לא תיקח:  לצרור, לגלות ערוותה עליה--בחייה.  יח,יט ואל-אישה, בנידת טומאתה--לא תקרב, לגלות ערוותה.  יח,כ ואל-אשת, עמיתך--לא-תיתן שכובתך, לזרע:  לטומאה-בה.  יח,כא ומזרעך לא-תיתן, להעביר למולך; ולא תחלל את-שם אלוהיך, אני יהוה.  יח,כב ואת-זכר--לא תשכב, משכבי אישה:  תועבה, היא.  יח,כג ובכל-בהמה לא-תיתן שכובתך, לטומאה-בה; ואישה, לא-תעמוד לפני בהמה לרבעה--תבל הוא.  יח,כד אל-תיטמאו, בכל-אלה:  כי בכל-אלה נטמאו הגויים, אשר-אני משלח מפניכם.  יח,כה ותטמא הארץ, ואפקוד עוונה עליה; ותקיא הארץ, את-יושביה.  יח,כו ושמרתם אתם, את-חוקותיי ואת-משפטיי, ולא תעשו, מכול התועבות האלה:  האזרח, והגר הגר בתוככם.  יח,כז כי את-כל-התועבות האל, עשו אנשי-הארץ אשר לפניכם; ותטמא, הארץ.  יח,כח ולא-תקיא הארץ אתכם, בטמאכם אותה, כאשר קאה את-הגוי, אשר לפניכם.  יח,כט כי כל-אשר יעשה, מכול התועבות האלה--ונכרתו הנפשות העושות, מקרב עמם.  יח,ל ושמרתם את-משמרתי, לבלתי עשות מחוקות התועבות אשר נעשו לפניכם, ולא תיטמאו, בהם:  אני, יהוה אלוהיכם.  {פ}

יט,א וידבר יהוה, אל-משה לאמור.  יט,ב דבר אל-כל-עדת בני-ישראל, ואמרת אליהם--קדושים תהיו:  כי קדוש, אני יהוה אלוהיכם.  יט,ג איש אימו ואביו תיראו, ואת-שבתותיי תשמורו:  אני, יהוה אלוהיכם.  יט,ד אל-תפנו, אל-האלילים, ואלוהי מסכה, לא תעשו לכם:  אני, יהוה אלוהיכם.  יט,ה וכי תזבחו זבח שלמים, ליהוה--לרצונכם, תזבחוהו.  יט,ו ביום זבחכם ייאכל, וממוחרת; והנותר עד-יום השלישי, באש יישרף.  יט,ז ואם היאכול ייאכל, ביום השלישי--פיגול הוא, לא יירצה.  יט,ח ואוכליו עוונו יישא, כי-את-קודש יהוה חילל; ונכרתה הנפש ההיא, מעמיה.  יט,ט ובקוצרכם את-קציר ארצכם, לא תכלה פאת שדך לקצור; ולקט קצירך, לא תלקט.  יט,י וכרמך לא תעולל, ופרט כרמך לא תלקט:  לעני ולגר תעזוב אותם, אני יהוה אלוהיכם.  יט,יא לא, תגנובו; ולא-תכחשו ולא-תשקרו, איש בעמיתו.  יט,יב ולא-תישבעו בשמי, לשקר:  וחיללת את-שם אלוהיך, אני יהוה.  יט,יג לא-תעשוק את-ריעך, ולא תגזול; לא-תלין פעולת שכיר, איתך--עד-בוקר.  יט,יד לא-תקלל חירש--ולפני עיוור, לא תיתן מכשול; ויראת מאלוהיך, אני יהוה.  יט,טו לא-תעשו עוול, במשפט--לא-תישא פני-דל, ולא תהדר פני גדול:  בצדק, תשפוט עמיתך.  יט,טז לא-תלך רכיל בעמיך, לא תעמוד על-דם ריעך:  אני, יהוה.  יט,יז לא-תשנא את-אחיך, בלבבך; הוכח תוכיח את-עמיתך, ולא-תישא עליו חטא.  יט,יח לא-תיקום ולא-תיטור את-בני עמך, ואהבת לריעך כמוך:  אני, יהוה.  יט,יט את-חוקותיי, תשמורו--בהמתך לא-תרביע כלאיים, שדך לא-תזרע כלאיים; ובגד כלאיים שעטנז, לא יעלה עליך.  יט,כ ואיש כי-ישכב את-אישה שכבת-זרע, והיא שפחה נחרפת לאיש, והופדה לא נפדתה, או חופשה לא ניתן-לה--ביקורת תהיה לא יומתו, כי-לא חופשה.  יט,כא והביא את-אשמו ליהוה, אל-פתח אוהל מועד--איל, אשם.  יט,כב וכיפר עליו הכוהן באיל האשם, לפני יהוה, על-חטאתו, אשר חטא; ונסלח לו, מחטאתו אשר חטא.  {פ}

יט,כג וכי-תבואו אל-הארץ, ונטעתם כל-עץ מאכל--וערלתם עורלתו, את-פרייו; שלוש שנים, יהיה לכם ערלים--לא ייאכל.  יט,כד ובשנה, הרביעית, יהיה, כל-פרייו--קודש הילולים, ליהוה.  יט,כה ובשנה החמישית, תאכלו את-פרייו, להוסיף לכם, תבואתו:  אני, יהוה אלוהיכם.  יט,כו לא תאכלו, על-הדם; לא תנחשו, ולא תעוננו.  יט,כז לא תקיפו, פאת ראשכם; ולא תשחית, את פאת זקנך.  יט,כח ושרט לנפש, לא תיתנו בבשרכם, וכתובת קעקע, לא תיתנו בכם:  אני, יהוה.  יט,כט אל-תחלל את-בתך, להזנותה; ולא-תזנה הארץ, ומלאה הארץ זימה.  יט,ל את-שבתותיי תשמורו, ומקדשי תיראו:  אני, יהוה.  יט,לא אל-תפנו אל-האובות ואל-היידעונים, אל-תבקשו לטומאה בהם:  אני, יהוה אלוהיכם.  יט,לב מפני שיבה תקום, והדרת פני זקן; ויראת מאלוהיך, אני יהוה.  {ס}

יט,לג וכי-יגור איתך גר, בארצכם--לא תונו, אותו.  יט,לד כאזרח מכם יהיה לכם הגר הגר איתכם, ואהבת לו כמוך--כי-גרים הייתם, בארץ מצריים:  אני, יהוה אלוהיכם.  יט,לה לא-תעשו עוול, במשפט, במידה, במשקל ובמשורה.  יט,לו מאזני צדק אבני-צדק, איפת צדק והין צדק--יהיה לכם:  אני יהוה אלוהיכם, אשר-הוצאתי אתכם מארץ מצריים.  יט,לז ושמרתם את-כל-חוקותיי ואת-כל-משפטיי, ועשיתם אותם:  אני, יהוה.  {פ}

כ,א וידבר יהוה, אל-משה לאמור.  כ,ב ואל-בני ישראל, תאמר, איש איש מבני ישראל ומן-הגר הגר בישראל אשר ייתן מזרעו למולך, מות יומת; עם הארץ, ירגמוהו באבן.  כ,ג ואני אתן את-פניי, באיש ההוא, והכרתי אותו, מקרב עמו:  כי מזרעו, נתן למולך--למען טמא את-מקדשי, ולחלל את-שם קודשי.  כ,ד ואם העלם יעלימו עם הארץ את-עיניהם, מן-האיש ההוא, בתיתו מזרעו, למולך--לבלתי, המית אותו.  כ,ה ושמתי אני את-פניי באיש ההוא, ובמשפחתו; והכרתי אותו ואת כל-הזונים אחריו, לזנות אחרי המולך--מקרב עמם.  כ,ו והנפש, אשר תפנה אל-האובות ואל-היידעונים, לזנות, אחריהם--ונתתי את-פניי בנפש ההיא, והכרתי אותו מקרב עמו.  כ,ז והתקדשתם--והייתם, קדושים:  כי אני יהוה, אלוהיכם.  כ,ח ושמרתם, את-חוקותיי, ועשיתם, אותם:  אני יהוה, מקדשכם.  כ,ט כי-איש איש, אשר יקלל את-אביו ואת-אימו--מות יומת:  אביו ואימו קילל, דמיו בו.  כ,י ואיש, אשר ינאף את-אשת איש, אשר ינאף, את-אשת ריעהו--מות-יומת הנואף, והנואפת.  כ,יא ואיש, אשר ישכב את-אשת אביו--ערוות אביו, גילה; מות-יומתו שניהם, דמיהם בם.  כ,יב ואיש, אשר ישכב את-כלתו--מות יומתו, שניהם:  תבל עשו, דמיהם בם.  כ,יג ואיש, אשר ישכב את-זכר משכבי אישה--תועבה עשו, שניהם; מות יומתו, דמיהם בם.  כ,יד ואיש, אשר ייקח את-אישה ואת-אימה--זימה היא; באש ישרפו אותו, ואתהן, ולא-תהיה זימה, בתוככם.  כ,טו ואיש, אשר ייתן שכובתו בבהמה--מות יומת; ואת-הבהמה, תהרוגו.  כ,טז ואישה, אשר תקרב אל-כל-בהמה לרבעה אותה--והרגת את-האישה, ואת-הבהמה; מות יומתו, דמיהם בם.  כ,יז ואיש אשר-ייקח את-אחותו בת-אביו או בת-אימו וראה את-ערוותה והיא-תראה את-ערוותו, חסד הוא--ונכרתו, לעיני בני עמם; ערוות אחותו גילה, עוונו יישא.  כ,יח ואיש אשר-ישכב את-אישה דווה, וגילה את-ערוותה את-מקורה הערה, והיא, גילתה את-מקור דמיה--ונכרתו שניהם, מקרב עמם.  כ,יט וערוות אחות אימך ואחות אביך, לא תגלה:  כי את-שארו הערה, עוונם יישאו.  כ,כ ואיש, אשר ישכב את-דודתו--ערוות דודו, גילה; חטאם יישאו, ערירים ימותו.  כ,כא ואיש, אשר ייקח את-אשת אחיו--נידה היא; ערוות אחיו גילה, ערירים יהיו.  כ,כב ושמרתם את-כל-חוקותיי ואת-כל-משפטיי, ועשיתם אותם; ולא-תקיא אתכם, הארץ, אשר אני מביא אתכם שמה, לשבת בה.  כ,כג ולא תלכו בחוקות הגוי, אשר-אני משלח מפניכם:  כי את-כל-אלה עשו, ואקוץ בם.  כ,כד ואומר לכם, אתם תירשו את-אדמתם, ואני אתננה לכם לרשת אותה, ארץ זבת חלב ודבש:  אני יהוה אלוהיכם, אשר-הבדלתי אתכם מן-העמים.  כ,כה והבדלתם בין-הבהמה הטהורה, לטמאה, ובין-העוף הטמא, לטהור; ולא-תשקצו את-נפשותיכם בבהמה ובעוף, ובכול אשר תרמוש האדמה, אשר-הבדלתי לכם, לטמא.  כ,כו והייתם לי קדושים, כי קדוש אני יהוה; ואבדיל אתכם מן-העמים, להיות לי.  כ,כז ואיש או-אישה, כי-יהיה בהם אוב או יידעוני--מות יומתו; באבן ירגמו אותם, דמיהם בם.  {פ}

כא,א ויאמר יהוה אל-משה, אמור אל-הכוהנים בני אהרון; ואמרת אליהם, לנפש לא-ייטמא בעמיו.  כא,ב כי, אם-לשארו, הקרוב, אליו:  לאימו ולאביו, ולבנו ולבתו ולאחיו.  כא,ג ולאחותו הבתולה הקרובה אליו, אשר לא-הייתה לאיש--לה, ייטמא.  כא,ד לא ייטמא, בעל בעמיו--להיחלו.  כא,ה לא-יקרחו קורחה בראשם, ופאת זקנם לא יגלחו; ובבשרם--לא ישרטו, שרטת.  כא,ו קדושים יהיו, לאלוהיהם, ולא יחללו, שם אלוהיהם:  כי את-אישי יהוה לחם אלוהיהם, הם מקריבים--והיו קודש.  כא,ז אישה זונה וחללה לא ייקחו, ואישה גרושה מאישה לא ייקחו:  כי-קדוש הוא, לאלוהיו.  כא,ח וקידשתו--כי-את-לחם אלוהיך, הוא מקריב; קדוש, יהיה-לך--כי קדוש, אני יהוה מקדשכם.  כא,ט ובת איש כוהן, כי תיחל לזנות--את-אביה היא מחללת, באש תישרף.  {ס}

כא,י והכוהן הגדול מאחיו אשר-יוצק על-ראשו שמן המשחה, ומילא את-ידו, ללבוש, את-הבגדים--את-ראשו לא יפרע, ובגדיו לא יפרום.  כא,יא ועל כל-נפשות מת, לא יבוא:  לאביו ולאימו, לא ייטמא.  כא,יב ומן-המקדש, לא ייצא, ולא יחלל, את מקדש אלוהיו:  כי נזר שמן משחת אלוהיו, עליו--אני יהוה.  כא,יג והוא, אישה בבתוליה ייקח.  כא,יד אלמנה וגרושה וחללה זונה, את-אלה לא ייקח:  כי אם-בתולה מעמיו, ייקח אישה.  כא,טו ולא-יחלל זרעו, בעמיו:  כי אני יהוה, מקדשו.  {ס}

כא,טז וידבר יהוה, אל-משה לאמור.  כא,יז דבר אל-אהרון, לאמור:  איש מזרעך לדורותם, אשר יהיה בו מום--לא יקרב, להקריב לחם אלוהיו.  כא,יח כי כל-איש אשר-בו מום, לא יקרב:  איש עיוור או פיסח, או חרום או שרוע.  כא,יט או איש, אשר-יהיה בו שבר רגל, או, שבר יד.  כא,כ או-גיבן או-דק, או תבלול בעינו, או גרב או ילפת, או מרוח אשך.  כא,כא כל-איש אשר-בו מום, מזרע אהרון הכוהן--לא ייגש, להקריב את-אישי יהוה:  מום בו--את לחם אלוהיו, לא ייגש להקריב.  כא,כב לחם אלוהיו, מקודשי הקודשים, ומן-הקודשים, יאכל.  כא,כג אך אל-הפרוכת לא יבוא, ואל-המזבח לא ייגש--כי-מום בו; ולא יחלל את-מקדשיי, כי אני יהוה מקדשם.  כא,כד וידבר משה, אל-אהרון ואל-בניו, ואל-כל-בני, ישראל.  {פ}

כב,א וידבר יהוה, אל-משה לאמור.  כב,ב דבר אל-אהרון ואל-בניו, ויינזרו מקודשי בני-ישראל, ולא יחללו, את-שם קודשי--אשר הם מקדישים לי, אני יהוה.  כב,ג אמור אליהם, לדורותיכם כל-איש אשר-יקרב מכל-זרעכם אל-הקודשים אשר יקדישו בני-ישראל ליהוה, וטומאתו, עליו:  ונכרתה הנפש ההיא, מלפניי--אני יהוה.  כב,ד איש איש מזרע אהרון, והוא צרוע או זב--בקודשים לא יאכל, עד אשר יטהר; והנוגע, בכל-טמא-נפש, או איש, אשר-תצא ממנו שכבת-זרע.  כב,ה או-איש אשר ייגע, בכל-שרץ אשר יטמא-לו; או באדם אשר יטמא-לו, לכול טומאתו.  כב,ו נפש אשר תיגע-בו, וטמאה עד-הערב; ולא יאכל מן-הקודשים, כי אם-רחץ בשרו במים.  כב,ז ובא השמש, וטהר; ואחר יאכל מן-הקודשים, כי לחמו הוא.  כב,ח נבילה וטריפה לא יאכל, לטומאה-בה:  אני, יהוה.  כב,ט ושמרו את-משמרתי, ולא-ישאו עליו חטא, ומתו בו, כי יחללוהו:  אני יהוה, מקדשם.  כב,י וכל-זר, לא-יאכל קודש; תושב כוהן ושכיר, לא-יאכל קודש.  כב,יא וכוהן, כי-יקנה נפש קניין כספו--הוא, יאכל בו; ויליד ביתו, הם יאכלו בלחמו.  כב,יב ובת-כוהן--כי תהיה, לאיש זר:  היא, בתרומת הקודשים לא תאכל.  כב,יג ובת-כוהן כי תהיה אלמנה וגרושה, וזרע אין לה--ושבה אל-בית אביה כנעוריה, מלחם אביה תאכל; וכל-זר, לא-יאכל בו.  כב,יד ואיש, כי-יאכל קודש בשגגה--ויסף חמישיתו עליו, ונתן לכוהן את-הקודש.  כב,טו ולא יחללו, את-קודשי בני ישראל--את אשר-ירימו, ליהוה.  כב,טז והשיאו אותם עוון אשמה, באוכלם את-קודשיהם:  כי אני יהוה, מקדשם.  {פ}

כב,יז וידבר יהוה, אל-משה לאמור.  כב,יח דבר אל-אהרון ואל-בניו, ואל כל-בני ישראל, ואמרת, אליהם:  איש איש מבית ישראל ומן-הגר בישראל, אשר יקריב קרבנו לכל-נדריהם ולכל-נדבותם, אשר-יקריבו ליהוה, לעולה.  כב,יט לרצונכם:  תמים זכר--בבקר, בכשבים ובעיזים.  כב,כ כול אשר-בו מום, לא תקריבו:  כי-לא לרצון, יהיה לכם.  כב,כא ואיש, כי-יקריב זבח-שלמים ליהוה, לפלא-נדר או לנדבה, בבקר או בצאן--תמים יהיה לרצון, כל-מום לא יהיה-בו.  כב,כב עוורת או שבור או-חרוץ או-יבלת, או גרב או ילפת--לא-תקריבו אלה, ליהוה; ואישה, לא-תיתנו מהם על-המזבח--ליהוה.  כב,כג ושור ושה, שרוע וקלוט--נדבה תעשה אותו, ולנדר לא יירצה.  כב,כד ומעוך וכתות ונתוק וכרות, לא תקריבו ליהוה; ובארצכם, לא תעשו.  כב,כה ומיד בן-נכר, לא תקריבו את-לחם אלוהיכם--מכל-אלה:  כי מושחתם בהם מום בם, לא יירצו לכם.  {ס}

כב,כו וידבר יהוה, אל-משה לאמור.  כב,כז שור או-כשב או-עז כי ייוולד, והיה שבעת ימים תחת אימו; ומיום השמיני, והלאה, יירצה, לקרבן אישה ליהוה.  כב,כח ושור, או-שה--אותו ואת-בנו, לא תשחטו ביום אחד.  כב,כט וכי-תזבחו זבח-תודה, ליהוה--לרצונכם, תזבחו.  כב,ל ביום ההוא ייאכל, לא-תותירו ממנו עד-בוקר:  אני, יהוה.  כב,לא ושמרתם, מצוותיי, ועשיתם, אותם:  אני, יהוה.  כב,לב ולא תחללו, את-שם קודשי, ונקדשתי, בתוך בני ישראל:  אני יהוה, מקדשכם.  כב,לג המוציא אתכם מארץ מצריים, להיות לכם לאלוהים:  אני, יהוה.  {פ}

כג,א וידבר יהוה, אל-משה לאמור.  כג,ב דבר אל-בני ישראל, ואמרת אליהם, מועדי יהוה, אשר-תקראו אותם מקראי קודש--אלה הם, מועדיי.  כג,ג ששת ימים, תיעשה מלאכה, וביום השביעי שבת שבתון מקרא-קודש, כל-מלאכה לא תעשו:  שבת היא ליהוה, בכול מושבותיכם.  {פ}

כג,ד אלה מועדי יהוה, מקראי קודש, אשר-תקראו אותם, במועדם.  כג,ה בחודש הראשון, בארבעה עשר לחודש--בין הערביים:  פסח, ליהוה.  כג,ו ובחמישה עשר יום לחודש הזה, חג המצות ליהוה:  שבעת ימים, מצות תאכלו.  כג,ז ביום, הראשון, מקרא-קודש, יהיה לכם; כל-מלאכת עבודה, לא תעשו.  כג,ח והקרבתם אישה ליהוה, שבעת ימים; ביום השביעי מקרא-קודש, כל-מלאכת עבודה לא תעשו.  {פ}

כג,ט וידבר יהוה, אל-משה לאמור.  כג,י דבר אל-בני ישראל, ואמרת אליהם, כי-תבואו אל-הארץ אשר אני נותן לכם, וקצרתם את-קצירה--והבאתם את-עומר ראשית קצירכם, אל-הכוהן.  כג,יא והניף את-העומר לפני יהוה, לרצונכם; ממוחרת, השבת, יניפנו, הכוהן.  כג,יב ועשיתם, ביום הניפכם את-העומר, כבש תמים בן-שנתו לעולה, ליהוה.  כג,יג ומנחתו שני עשרונים סולת בלולה בשמן, אישה ליהוה--ריח ניחוח; ונסכו יין, רביעית ההין.  כג,יד ולחם וקלי וכרמל לא תאכלו, עד-עצם היום הזה--עד הביאכם, את-קרבן אלוהיכם:  חוקת עולם לדורותיכם, בכול מושבותיכם.  {ס}

כג,טו וספרתם לכם, ממוחרת השבת, מיום הביאכם, את-עומר התנופה:  שבע שבתות, תמימות תהיינה.  כג,טז עד ממוחרת השבת השביעית, תספרו חמישים יום; והקרבתם מנחה חדשה, ליהוה.  כג,יז ממושבותיכם תביאו לחם תנופה, שתיים שני עשרונים--סולת תהיינה, חמץ תיאפינה:  ביכורים, ליהוה.  כג,יח והקרבתם על-הלחם, שבעת כבשים תמימים בני שנה, ופר בן-בקר אחד, ואילים שניים:  יהיו עולה, ליהוה, ומנחתם ונסכיהם, אישה ריח-ניחוח ליהוה.  כג,יט ועשיתם שעיר-עיזים אחד, לחטאת; ושני כבשים בני שנה, לזבח שלמים.  כג,כ והניף הכוהן אותם על לחם הביכורים תנופה, לפני יהוה, על-שני, כבשים; קודש יהיו ליהוה, לכוהן.  כג,כא וקראתם בעצם היום הזה, מקרא-קודש יהיה לכם--כל-מלאכת עבודה, לא תעשו:  חוקת עולם בכל-מושבותיכם, לדורותיכם.  כג,כב ובקוצרכם את-קציר ארצכם, לא-תכלה פאת שדך בקוצרך, ולקט קצירך, לא תלקט; לעני ולגר תעזוב אותם, אני יהוה אלוהיכם.  {פ}

כג,כג וידבר יהוה, אל-משה לאמור.  כג,כד דבר אל-בני ישראל, לאמור:  בחודש השביעי באחד לחודש, יהיה לכם שבתון--זכרון תרועה, מקרא-קודש.  כג,כה כל-מלאכת עבודה, לא תעשו; והקרבתם אישה, ליהוה.  {ס}

כג,כו וידבר יהוה, אל-משה לאמור.  כג,כז אך בעשור לחודש השביעי הזה יום הכיפורים הוא, מקרא-קודש יהיה לכם, ועיניתם, את-נפשותיכם; והקרבתם אישה, ליהוה.  כג,כח וכל-מלאכה לא תעשו, בעצם היום הזה:  כי יום כיפורים, הוא, לכפר עליכם, לפני יהוה אלוהיכם.  כג,כט כי כל-הנפש אשר לא-תעונה, בעצם היום הזה--ונכרתה, מעמיה.  כג,ל וכל-הנפש, אשר תעשה כל-מלאכה, בעצם, היום הזה--והאבדתי את-הנפש ההיא, מקרב עמה.  כג,לא כל-מלאכה, לא תעשו:  חוקת עולם לדורותיכם, בכול מושבותיכם.  כג,לב שבת שבתון הוא לכם, ועיניתם את-נפשותיכם; בתשעה לחודש, בערב--מערב עד-ערב, תשבתו שבתכם.  {פ}

כג,לג וידבר יהוה, אל-משה לאמור.  כג,לד דבר אל-בני ישראל, לאמור:  בחמישה עשר יום, לחודש השביעי הזה, חג הסוכות שבעת ימים, ליהוה.  כג,לה ביום הראשון, מקרא-קודש; כל-מלאכת עבודה, לא תעשו.  כג,לו שבעת ימים, תקריבו אישה ליהוה; ביום השמיני מקרא-קודש יהיה לכם והקרבתם אישה ליהוה, עצרת היא--כל-מלאכת עבודה, לא תעשו.  כג,לז אלה מועדי יהוה, אשר-תקראו אותם מקראי קודש:  להקריב אישה ליהוה, עולה ומנחה זבח ונסכים--דבר-יום ביומו.  כג,לח מלבד, שבתות יהוה; ומלבד מתנותיכם, ומלבד כל-נדריכם ומלבד כל-נדבותיכם, אשר תיתנו, ליהוה.  כג,לט אך בחמישה עשר יום לחודש השביעי, באוספכם את-תבואת הארץ, תחוגו את-חג-יהוה, שבעת ימים; ביום הראשון שבתון, וביום השמיני שבתון.  כג,מ ולקחתם לכם ביום הראשון, פרי עץ הדר כפות תמרים, וענף עץ-עבות, וערבי-נחל; ושמחתם, לפני יהוה אלוהיכם--שבעת ימים.  כג,מא וחגותם אותו חג ליהוה, שבעת ימים בשנה:  חוקת עולם לדורותיכם, בחודש השביעי תחוגו אותו.  כג,מב בסוכות תשבו, שבעת ימים; כל-האזרח, בישראל, יישבו, בסוכות.  כג,מג למען, יידעו דורותיכם, כי בסוכות הושבתי את-בני ישראל, בהוציאי אותם מארץ מצריים:  אני, יהוה אלוהיכם.  כג,מד וידבר משה, את-מועדי יהוה, אל-בני, ישראל.  {פ}

כד,א וידבר יהוה, אל-משה לאמור.  כד,ב צו את-בני ישראל, ויקחו אליך שמן זית זך כתית--למאור:  להעלות נר, תמיד.  כד,ג מחוץ לפרוכת העדות באוהל מועד, יערוך אותו אהרון מערב עד-בוקר לפני יהוה--תמיד:  חוקת עולם, לדורותיכם.  כד,ד על המנורה הטהורה, יערוך את-הנרות, לפני יהוה, תמיד.  {פ}

כד,ה ולקחת סולת--ואפית אותה, שתים עשרה חלות; שני, עשרונים, יהיה, החלה האחת.  כד,ו ושמת אותם שתיים מערכות, שש המערכת, על השולחן הטהור, לפני יהוה.  כד,ז ונתת על-המערכת, לבונה זכה; והייתה ללחם לאזכרה, אישה ליהוה.  כד,ח ביום השבת ביום השבת, יערכנו לפני יהוה--תמיד:  מאת בני-ישראל, ברית עולם.  כד,ט והייתה לאהרון ולבניו, ואכלוהו במקום קדוש:  כי קודש קודשים הוא לו, מאישי יהוה--חוק-עולם.  {ס}

כד,י וייצא, בן-אישה ישראלית, והוא בן-איש מצרי, בתוך בני ישראל; ויינצו, במחנה, בן הישראלית, ואיש הישראלי.  כד,יא וייקוב בן-האישה הישראלית את-השם, ויקלל, ויביאו אותו, אל-משה; ושם אימו שלומית בת-דברי, למטה-דן.  כד,יב ויניחוהו, במשמר, לפרוש להם, על-פי יהוה.  {פ}

כד,יג וידבר יהוה, אל-משה לאמור.  כד,יד הוצא את-המקלל, אל-מחוץ למחנה, וסמכו כל-השומעים את-ידיהם, על-ראשו; ורגמו אותו, כל-העדה.  כד,טו ואל-בני ישראל, תדבר לאמור:  איש איש כי-יקלל אלוהיו, ונשא חטאו.  כד,טז ונוקב שם-יהוה מות יומת, רגום ירגמו-בו כל-העדה:  כגר, כאזרח--בנוקבו-שם, יומת.  כד,יז ואיש, כי יכה כל-נפש אדם--מות, יומת.  כד,יח ומכה נפש-בהמה, ישלמנה--נפש, תחת נפש.  כד,יט ואיש, כי-ייתן מום בעמיתו--כאשר עשה, כן ייעשה לו.  כד,כ שבר, תחת שבר, עין תחת עין, שן תחת שן--כאשר ייתן מום באדם, כן יינתן בו.  כד,כא ומכה בהמה, ישלמנה; ומכה אדם, יומת.  כד,כב משפט אחד יהיה לכם, כגר כאזרח יהיה:  כי אני יהוה, אלוהיכם.  כד,כג וידבר משה, אל-בני ישראל, ויוציאו את-המקלל אל-מחוץ למחנה, וירגמו אותו אבן; ובני-ישראל עשו, כאשר ציווה יהוה את-משה.  {פ}

כה,א וידבר יהוה אל-משה, בהר סיניי לאמור.  כה,ב דבר אל-בני ישראל, ואמרת אליהם, כי תבואו אל-הארץ, אשר אני נותן לכם--ושבתה הארץ, שבת ליהוה.  כה,ג שש שנים תזרע שדך, ושש שנים תזמור כרמך; ואספת, את-תבואתה.  כה,ד ובשנה השביעית, שבת שבתון יהיה לארץ--שבת, ליהוה:  שדך לא תזרע, וכרמך לא תזמור.  כה,ה את ספיח קצירך לא תקצור, ואת-עינבי נזיריך לא תבצור:  שנת שבתון, יהיה לארץ.  כה,ו והייתה שבת הארץ לכם, לאוכלה--לך, ולעבדך ולאמתך; ולשכירך, ולתושבך, הגרים, עימך.  כה,ז ולבהמתך--ולחיה, אשר בארצך:  תהיה כל-תבואתה, לאכול.  {ס}

כה,ח וספרת לך, שבע שבתות שנים--שבע שנים, שבע פעמים; והיו לך, ימי שבע שבתות השנים, תשע וארבעים, שנה.  כה,ט והעברת שופר תרועה, בחודש השביעי, בעשור, לחודש; ביום, הכיפורים, תעבירו שופר, בכל-ארצכם.  כה,י וקידשתם, את שנת החמישים שנה, וקראתם דרור בארץ, לכל-יושביה; יובל היא, תהיה לכם, ושבתם איש אל-אחוזתו, ואיש אל-משפחתו תשובו.  כה,יא יובל היא, שנת החמישים שנה--תהיה לכם; לא תזרעו--ולא תקצרו את-ספיחיה, ולא תבצרו את-נזיריה.  כה,יב כי יובל היא, קודש תהיה לכם; מן-השדה--תאכלו, את-תבואתה.  כה,יג בשנת היובל, הזאת, תשובו, איש אל-אחוזתו.  כה,יד וכי-תמכרו ממכר לעמיתך, או קנה מיד עמיתך--אל-תונו, איש את-אחיו.  כה,טו במספר שנים אחר היובל, תקנה מאת עמיתך; במספר שני-תבואות, ימכור-לך.  כה,טז לפי רוב השנים, תרבה מקנתו, ולפי מעוט השנים, תמעיט מקנתו:  כי מספר תבואות, הוא מוכר לך.  כה,יז ולא תונו איש את-עמיתו, ויראת מאלוהיך:  כי אני יהוה, אלוהיכם.  כה,יח ועשיתם, את-חוקותיי, ואת-משפטיי תשמרו, ועשיתם אותם--וישבתם על-הארץ, לבטח.  כה,יט ונתנה הארץ פרייה, ואכלתם לשובע; וישבתם לבטח, עליה.  כה,כ וכי תאמרו, מה-נאכל בשנה השביעית:  הן לא נזרע, ולא נאסוף את-תבואתנו.  כה,כא וציוויתי את-ברכתי לכם, בשנה השישית; ועשת, את-התבואה, לשלוש, השנים.  כה,כב וזרעתם, את השנה השמינית, ואכלתם, מן-התבואה ישן; עד השנה התשיעית, עד-בוא תבואתה--תאכלו, ישן.  כה,כג והארץ, לא תימכר לצמיתות--כי-לי, הארץ:  כי-גרים ותושבים אתם, עימדי.  כה,כד ובכול, ארץ אחוזתכם, גאולה, תיתנו לארץ.  {ס}

כה,כה כי-ימוך אחיך, ומכר מאחוזתו--ובא גואלו, הקרוב אליו, וגאל, את ממכר אחיו.  כה,כו ואיש, כי לא יהיה-לו גואל, והשיגה ידו, ומצא כדי גאולתו.  כה,כז וחישב, את-שני ממכרו, והשיב את-העודף, לאיש אשר מכר-לו; ושב, לאחוזתו.  כה,כח ואם לא-מצאה ידו, די השיב לו--והיה ממכרו ביד הקונה אותו, עד שנת היובל; ויצא, ביובל, ושב, לאחוזתו.  {ס}

כה,כט ואיש, כי-ימכור בית-מושב עיר חומה--והייתה גאולתו, עד-תום שנת ממכרו:  ימים, תהיה גאולתו.  כה,ל ואם לא-ייגאל, עד-מלאות לו שנה תמימה--וקם הבית אשר-בעיר אשר-לו חומה לצמיתות לקונה אותו, לדורותיו:  לא ייצא, ביובל.  כה,לא ובתי החצרים, אשר אין-להם חומה סביב--על-שדה הארץ, ייחשב:  גאולה, תהיה-לו, וביובל, ייצא.  כה,לב וערי, הלויים--בתי, ערי אחוזתם:  גאולת עולם, תהיה ללויים.  כה,לג ואשר יגאל מן-הלויים, ויצא ממכר-בית ועיר אחוזתו ביובל:  כי בתי ערי הלויים, היא אחוזתם, בתוך, בני ישראל.  כה,לד ושדה מגרש עריהם, לא יימכר:  כי-אחוזת עולם הוא, להם.  {ס}

כה,לה וכי-ימוך אחיך, ומטה ידו עימך--והחזקת בו, גר ותושב וחי עימך.  כה,לו אל-תיקח מאיתו נשך ותרבית, ויראת מאלוהיך; וחי אחיך, עימך.  כה,לז את-כספך--לא-תיתן לו, בנשך; ובמרבית, לא-תיתן אוכלך.  כה,לח אני, יהוה אלוהיכם, אשר-הוצאתי אתכם, מארץ מצריים--לתת לכם את-ארץ כנען, להיות לכם לאלוהים.  {ס}

כה,לט וכי-ימוך אחיך עימך, ונמכר-לך--לא-תעבוד בו, עבודת עבד.  כה,מ כשכיר כתושב, יהיה עימך; עד-שנת היובל, יעבוד עימך.  כה,מא ויצא, מעימך--הוא, ובניו עימו; ושב, אל-משפחתו, ואל-אחוזת אבותיו, ישוב.  כה,מב כי-עבדיי הם, אשר-הוצאתי אותם מארץ מצריים; לא יימכרו, ממכרת עבד.  כה,מג לא-תרדה בו, בפרך; ויראת, מאלוהיך.  כה,מד ועבדך ואמתך, אשר יהיו-לך:  מאת הגויים, אשר סביבותיכם--מהם תקנו, עבד ואמה.  כה,מה וגם מבני התושבים הגרים עימכם, מהם תקנו, וממשפחתם אשר עימכם, אשר הולידו בארצכם; והיו לכם, לאחוזה.  כה,מו והתנחלתם אותם לבניכם אחריכם, לרשת אחוזה--לעולם, בהם תעבודו; ובאחיכם בני-ישראל איש באחיו, לא-תרדה בו בפרך.  {ס}

כה,מז וכי תשיג, יד גר ותושב עימך, ומך אחיך, עימו; ונמכר, לגר תושב עימך, או לעקר, משפחת גר.  כה,מח אחרי נמכר, גאולה תהיה-לו:  אחד מאחיו, יגאלנו.  כה,מט או-דודו או בן-דודו, יגאלנו, או-משאר בשרו ממשפחתו, יגאלנו; או-השיגה ידו, ונגאל.  כה,נ וחישב, עם-קונהו, משנת הימכרו לו, עד שנת היובל; והיה כסף ממכרו, במספר שנים, כימי שכיר, יהיה עימו.  כה,נא אם-עוד רבות, בשנים--לפיהן ישיב גאולתו, מכסף מקנתו.  כה,נב ואם-מעט נשאר בשנים, עד-שנת היובל--וחישב-לו; כפי שניו, ישיב את-גאולתו.  כה,נג כשכיר שנה בשנה, יהיה עימו; לא-ירדנו בפרך, לעיניך.  כה,נד ואם-לא ייגאל, באלה--ויצא בשנת היובל, הוא ובניו עימו.  כה,נה כי-לי בני-ישראל, עבדים--עבדיי הם, אשר-הוצאתי אותם מארץ מצריים:  אני, יהוה אלוהיכם.  כו,א לא-תעשו לכם אלילים, ופסל ומצבה לא-תקימו לכם, ואבן משכית לא תיתנו בארצכם, להשתחוות עליה:  כי אני יהוה, אלוהיכם.  כו,ב את-שבתותיי תשמורו, ומקדשי תיראו:  אני, יהוה.  {פ}

כו,ג אם-בחוקותיי, תלכו; ואת-מצוותיי תשמרו, ועשיתם אותם.  כו,ד ונתתי גשמיכם, בעיתם; ונתנה הארץ יבולה, ועץ השדה ייתן פרייו.  כו,ה והשיג לכם דיש את-בציר, ובציר ישיג את-זרע; ואכלתם לחמכם לשובע, וישבתם לבטח בארצכם.  כו,ו ונתתי שלום בארץ, ושכבתם ואין מחריד; והשבתי חיה רעה, מן-הארץ, וחרב, לא-תעבור בארצכם.  כו,ז ורדפתם, את-אויביכם; ונפלו לפניכם, לחרב.  כו,ח ורדפו מכם חמישה מאה, ומאה מכם רבבה ירדופו; ונפלו אויביכם לפניכם, לחרב.  כו,ט ופניתי אליכם--והפריתי אתכם, והרביתי אתכם; והקימותי את-בריתי, איתכם.  כו,י ואכלתם ישן, נושן; וישן, מפני חדש תוציאו.  כו,יא ונתתי משכני, בתוככם; ולא-תגעל נפשי, אתכם.  כו,יב והתהלכתי, בתוככם, והייתי לכם, לאלוהים; ואתם, תהיו-לי לעם.  כו,יג אני יהוה אלוהיכם, אשר הוצאתי אתכם מארץ מצריים, מהיות להם, עבדים; ואשבור מוטות עולכם, ואולך אתכם קוממייות.  {פ}

כו,יד ואם-לא תשמעו, לי; ולא תעשו, את כל-המצוות האלה.  כו,טו ואם-בחוקותיי תמאסו, ואם את-משפטיי תגעל נפשכם, לבלתי עשות את-כל-מצוותיי, להפרכם את-בריתי.  כו,טז אף-אני אעשה-זאת לכם, והפקדתי עליכם בהלה את-השחפת ואת-הקדחת, מכלות עיניים, ומדיבות נפש; וזרעתם לריק זרעכם, ואכלוהו אויביכם.  כו,יז ונתתי פניי בכם, וניגפתם לפני אויביכם; ורדו בכם שונאיכם, ונסתם ואין-רודף אתכם.  כו,יח ואם-עד-אלה--לא תשמעו, לי:  ויספתי לייסרה אתכם, שבע על-חטאותיכם.  כו,יט ושברתי, את-גאון עוזכם; ונתתי את-שמיכם כברזל, ואת-ארצכם כנחושה.  כו,כ ותם לריק, כוחכם; ולא-תיתן ארצכם, את-יבולה, ועץ הארץ, לא ייתן פרייו.  כו,כא ואם-תלכו עימי קרי, ולא תאבו לשמוע לי--ויספתי עליכם מכה, שבע כחטאותיכם.  כו,כב והשלחתי בכם את-חית השדה, ושיכלה אתכם, והכריתה את-בהמתכם, והמעיטה אתכם; ונשמו, דרכיכם.  כו,כג ואם-באלה--לא תיווסרו, לי; והלכתם עימי, קרי.  כו,כד והלכתי אף-אני עימכם, בקרי; והכיתי אתכם גם-אני, שבע על-חטאותיכם.  כו,כה והבאתי עליכם חרב, נוקמת נקם-ברית, ונאספתם, אל-עריכם; ושילחתי דבר בתוככם, וניתתם ביד-אויב.  כו,כו בשברי לכם, מטה-לחם, ואפו עשר נשים לחמכם בתנור אחד, והשיבו לחמכם במשקל; ואכלתם, ולא תשבעו.  {ס}

כו,כז ואם-בזאת--לא תשמעו, לי; והלכתם עימי, בקרי.  כו,כח והלכתי עימכם, בחמת-קרי; וייסרתי אתכם אף-אני, שבע על-חטאותיכם.  כו,כט ואכלתם, בשר בניכם; ובשר בנותיכם, תאכלו.  כו,ל והשמדתי את-במותיכם, והכרתי את-חמניכם, ונתתי את-פגריכם, על-פגרי גילוליכם; וגעלה נפשי, אתכם.  כו,לא ונתתי את-עריכם חורבה, והשימותי את-מקדשיכם; ולא אריח, בריח ניחוחכם.  כו,לב והשימותי אני, את-הארץ; ושממו עליה אויביכם, היושבים בה.  כו,לג ואתכם אזרה בגויים, והריקותי אחריכם חרב; והייתה ארצכם שממה, ועריכם יהיו חורבה.  כו,לד אז תרצה הארץ את-שבתותיה, כול ימי הושמה, ואתם, בארץ אויביכם; אז תשבת הארץ, והרצת את-שבתותיה.  כו,לה כל-ימי הושמה, תשבות, את אשר לא-שבתה בשבתותיכם, בשבתכם עליה.  כו,לו והנשארים בכם--והבאתי מורך בלבבם, בארצות אויביהם; ורדף אותם, קול עלה נידף, ונסו מנוסת-חרב ונפלו, ואין רודף.  כו,לז וכשלו איש-באחיו כמפני-חרב, ורודף אין; ולא-תהיה לכם תקומה, לפני אויביכם.  כו,לח ואבדתם, בגויים; ואכלה אתכם, ארץ אויביכם.  כו,לט והנשארים בכם, יימקו בעוונם, בארצות, אויביכם; ואף בעוונות אבותם, איתם יימקו.  כו,מ והתוודו את-עוונם ואת-עוון אבותם, במעלם אשר מעלו-בי, ואף, אשר-הלכו עימי בקרי.  כו,מא אף-אני, אלך עימם בקרי, והבאתי אותם, בארץ אויביהם; או-אז ייכנע, לבבם הערל, ואז, ירצו את-עוונם.  כו,מב וזכרתי, את-בריתי יעקוב; ואף את-בריתי יצחק ואף את-בריתי אברהם, אזכור--והארץ אזכור.  כו,מג והארץ תיעזב מהם ותירץ את-שבתותיה, בוהשמה מהם, והם, ירצו את-עוונם; יען וביען--במשפטיי מאסו, ואת-חוקותיי געלה נפשם.  כו,מד ואף-גם-זאת בהיותם בארץ אויביהם, לא-מאסתים ולא-געלתים לכלותם--להפר בריתי, איתם:  כי אני יהוה, אלוהיהם.  כו,מה וזכרתי להם, ברית ראשונים:  אשר הוצאתי-אותם מארץ מצריים לעיני הגויים, להיות להם לאלוהים--אני יהוה.  כו,מו אלה החוקים והמשפטים, והתורות, אשר נתן יהוה, בינו ובין בני ישראל--בהר סיניי, ביד-משה.  {פ}

כז,א וידבר יהוה, אל-משה לאמור.  כז,ב דבר אל-בני ישראל, ואמרת אליהם, איש, כי יפליא נדר--בערכך נפשות, ליהוה.  כז,ג והיה ערכך, הזכר, מבן עשרים שנה, ועד בן-שישים שנה:  והיה ערכך, חמישים שקל כסף--בשקל הקודש.  כז,ד ואם-נקבה, היא--והיה ערכך, שלושים שקל.  כז,ה ואם מבן-חמש שנים, ועד בן-עשרים שנה--והיה ערכך הזכר, עשרים שקלים; ולנקבה, עשרת שקלים.  כז,ו ואם מבן-חודש, ועד בן-חמש שנים--והיה ערכך הזכר, חמישה שקלים כסף; ולנקבה ערכך, שלושת שקלים כסף.  כז,ז ואם מבן-שישים שנה ומעלה, אם-זכר--והיה ערכך, חמישה עשר שקל; ולנקבה, עשרה שקלים.  כז,ח ואם-מך הוא, מערכך--והעמידו לפני הכוהן, והעריך אותו הכוהן:  על-פי, אשר תשיג יד הנודר--יעריכנו, הכוהן.  {ס}

כז,ט ואם-בהמה--אשר יקריבו ממנה קרבן, ליהוה:  כול אשר ייתן ממנו ליהוה, יהיה-קודש.  כז,י לא יחליפנו, ולא-ימיר אותו טוב ברע--או-רע בטוב; ואם-המר ימיר בהמה בבהמה, והיה-הוא ותמורתו יהיה-קודש.  כז,יא ואם, כל-בהמה טמאה, אשר לא-יקריבו ממנה קרבן, ליהוה--והעמיד את-הבהמה, לפני הכוהן.  כז,יב והעריך הכוהן אותה, בין טוב ובין רע:  כערכך הכוהן, כן יהיה.  כז,יג ואם-גאול, יגאלנה--ויסף חמישיתו, על-ערכך.  כז,יד ואיש, כי-יקדיש את-ביתו קודש ליהוה--והעריכו הכוהן, בין טוב ובין רע:  כאשר יעריך אותו הכוהן, כן יקום.  כז,טו ואם-המקדיש--יגאל, את-ביתו:  ויסף חמישית כסף-ערכך, עליו--והיה לו.  כז,טז ואם משדה אחוזתו, יקדיש איש ליהוה--והיה ערכך, לפי זרעו:  זרע חומר שעורים, בחמישים שקל כסף.  כז,יז אם-משנת היובל, יקדיש שדהו--כערכך, יקום.  כז,יח ואם-אחר היובל, יקדיש שדהו--וחישב-לו הכוהן את-הכסף על-פי השנים הנותרות, עד שנת היובל; ונגרע, מערכך.  כז,יט ואם-גאול יגאל את-השדה, המקדיש אותו:  ויסף חמישית כסף-ערכך, עליו--וקם לו.  כז,כ ואם-לא יגאל את-השדה, ואם-מכר את-השדה לאיש אחר--לא ייגאל, עוד.  כז,כא והיה השדה בצאתו ביובל, קודש ליהוה--כשדה החרם:  לכוהן, תהיה אחוזתו.  כז,כב ואם, את-שדה מקנתו, אשר, לא משדה אחוזתו--יקדיש, ליהוה.  כז,כג וחישב-לו הכוהן, את מכסת הערכך, עד, שנת היובל; ונתן את-הערכך ביום ההוא, קודש ליהוה.  כז,כד בשנת היובל ישוב השדה, לאשר קנהו מאיתו--לאשר-לו, אחוזת הארץ.  כז,כה וכל-ערכך--יהיה, בשקל הקודש:  עשרים גרה, יהיה השקל.  כז,כו אך-בכור אשר-יבוכר ליהוה, בבהמה--לא-יקדיש איש, אותו:  אם-שור אם-שה, ליהוה הוא.  כז,כז ואם בבהמה הטמאה ופדה בערכך, ויסף חמישיתו עליו; ואם-לא ייגאל, ונמכר בערכך.  כז,כח אך-כל-חרם אשר יחרים איש ליהוה מכל-אשר-לו, מאדם ובהמה ומשדה אחוזתו--לא יימכר, ולא ייגאל:  כל-חרם, קודש-קודשים הוא ליהוה.  כז,כט כל-חרם, אשר יוחרם מן-האדם--לא ייפדה:  מות, יומת.  כז,ל וכל-מעשר הארץ מזרע הארץ, מפרי העץ--ליהוה, הוא:  קודש, ליהוה.  כז,לא ואם-גאול יגאל איש, ממעשרו--חמישיתו, יוסף עליו.  כז,לב וכל-מעשר בקר וצאן, כול אשר-יעבור תחת השבט--העשירי, יהיה-קודש ליהוה.  כז,לג לא יבקר בין-טוב לרע, ולא ימירנו; ואם-המר ימירנו, והיה-הוא ותמורתו יהיה-קודש לא ייגאל.  כז,לד אלה המצוות, אשר ציווה יהוה את-משה--אל-בני ישראל:  בהר, סיניי.  {ש}

במדבר

א,א וידבר יהוה אל-משה במדבר סיניי, באוהל מועד:  באחד לחודש השני בשנה השנית, לצאתם מארץ מצריים--לאמור.  א,ב שאו, את-ראש כל-עדת בני-ישראל, למשפחותם, לבית אבותם--במספר שמות, כל-זכר לגולגלותם.  א,ג מבן עשרים שנה ומעלה, כל-יוצא צבא בישראל--תפקדו אותם לצבאותם, אתה ואהרון.  א,ד ואיתכם יהיו, איש איש למטה--איש ראש לבית-אבותיו, הוא.  א,ה ואלה שמות האנשים, אשר יעמדו איתכם:  לראובן, אליצור בן-שדיאור.  א,ו לשמעון, שלומיאל בן-צורישדיי.  א,ז ליהודה, נחשון בן-עמינדב.  א,ח ליששכר, נתנאל בן-צוער.  א,ט לזבולון, אליאב בן-חילון.  א,י לבני יוסף--לאפריים, אלישמע בן-עמיהוד; למנשה, גמליאל בן-פדהצור.  א,יא לבנימין, אבידן בן-גדעוני.  א,יב לדן, אחיעזר בן-עמישדיי.  א,יג לאשר, פגעיאל בן-עוכרן.  א,יד לגד, אליסף בן-דעואל.  א,טו לנפתלי, אחירע בן-עינן.  א,טז אלה קרואי העדה, נשיאי מטות אבותם:  ראשי אלפי ישראל, הם.  א,יז וייקח משה, ואהרון, את האנשים האלה, אשר ניקבו בשמות.  א,יח ואת כל-העדה הקהילו, באחד לחודש השני, ויתיילדו על-משפחותם, לבית אבותם:  במספר שמות, מבן עשרים שנה ומעלה--לגולגלותם.  א,יט כאשר ציווה יהוה, את-משה; ויפקדם, במדבר סיניי.  {ס}

א,כ ויהיו בני-ראובן בכור ישראל, תולדותם למשפחותם לבית אבותם:  במספר שמות, לגולגלותם--כל-זכר מבן עשרים שנה ומעלה, כול יוצא צבא.  א,כא פקודיהם, למטה ראובן--שישה וארבעים אלף, וחמש מאות.  {פ}

א,כב לבני שמעון, תולדותם למשפחותם לבית אבותם:  פקודיו, במספר שמות לגולגלותם--כל-זכר מבן עשרים שנה ומעלה, כול יוצא צבא.  א,כג פקודיהם, למטה שמעון--תשעה וחמישים אלף, ושלוש מאות.  {פ}

א,כד לבני גד, תולדותם למשפחותם לבית אבותם:  במספר שמות, מבן עשרים שנה ומעלה--כול, יוצא צבא.  א,כה פקודיהם, למטה גד--חמישה וארבעים אלף, ושש מאות וחמישים.  {פ}

א,כו לבני יהודה, תולדותם למשפחותם לבית אבותם:  במספר שמות, מבן עשרים שנה ומעלה--כול, יוצא צבא.  א,כז פקודיהם, למטה יהודה--ארבעה ושבעים אלף, ושש מאות.  {פ}

א,כח לבני יששכר, תולדותם למשפחותם לבית אבותם:  במספר שמות, מבן עשרים שנה ומעלה--כול, יוצא צבא.  א,כט פקודיהם, למטה יששכר--ארבעה וחמישים אלף, וארבע מאות.  {פ}

א,ל לבני זבולון, תולדותם למשפחותם לבית אבותם:  במספר שמות, מבן עשרים שנה ומעלה--כול, יוצא צבא.  א,לא פקודיהם, למטה זבולון--שבעה וחמישים אלף, וארבע מאות.  {פ}

א,לב לבני יוסף לבני אפריים, תולדותם למשפחותם לבית אבותם:  במספר שמות, מבן עשרים שנה ומעלה--כול, יוצא צבא.  א,לג פקודיהם, למטה אפריים--ארבעים אלף, וחמש מאות.  {פ}

א,לד לבני מנשה, תולדותם למשפחותם לבית אבותם:  במספר שמות, מבן עשרים שנה ומעלה--כול, יוצא צבא.  א,לה פקודיהם, למטה מנשה--שניים ושלושים אלף, ומאתיים.  {פ}

א,לו לבני בנימין, תולדותם למשפחותם לבית אבותם:  במספר שמות, מבן עשרים שנה ומעלה--כול, יוצא צבא.  א,לז פקודיהם, למטה בנימין--חמישה ושלושים אלף, וארבע מאות.  {פ}

א,לח לבני דן, תולדותם למשפחותם לבית אבותם:  במספר שמות, מבן עשרים שנה ומעלה--כול, יוצא צבא.  א,לט פקודיהם, למטה דן--שניים ושישים אלף, ושבע מאות.  {פ}

א,מ לבני אשר, תולדותם למשפחותם לבית אבותם:  במספר שמות, מבן עשרים שנה ומעלה--כול, יוצא צבא.  א,מא פקודיהם, למטה אשר--אחד וארבעים אלף, וחמש מאות.  {פ}

א,מב בני נפתלי, תולדותם למשפחותם לבית אבותם:  במספר שמות, מבן עשרים שנה ומעלה--כול, יוצא צבא.  א,מג פקודיהם, למטה נפתלי--שלושה וחמישים אלף, וארבע מאות.  {פ}

א,מד אלה הפקודים אשר פקד משה ואהרון, ונשיאי ישראל--שנים עשר, איש:  איש-אחד לבית-אבותיו, היו.  א,מה ויהיו כל-פקודי בני-ישראל, לבית אבותם, מבן עשרים שנה ומעלה, כל-יוצא צבא בישראל.  א,מו ויהיו, כל-הפקודים--שש-מאות אלף, ושלושת אלפים; וחמש מאות, וחמישים.  א,מז והלויים, למטה אבותם--לא הותפקדו, בתוכם.  {פ}

א,מח וידבר יהוה, אל-משה לאמור.  א,מט אך את-מטה לוי לא תפקוד, ואת-ראשם לא תישא, בתוך, בני ישראל.  א,נ ואתה הפקד את-הלויים על-משכן העדות ועל כל-כליו, ועל כל-אשר-לו--המה ישאו את-המשכן ואת-כל-כליו, והם ישרתוהו; וסביב למשכן, יחנו.  א,נא ובנסוע המשכן, יורידו אותו הלויים, ובחנות המשכן, יקימו אותו הלויים; והזר הקרב, יומת.  א,נב וחנו, בני ישראל, איש על-מחנהו ואיש על-דגלו, לצבאותם.  א,נג והלויים יחנו סביב, למשכן העדות, ולא-יהיה קצף, על-עדת בני ישראל; ושמרו, הלויים, את-משמרת, משכן העדות.  א,נד ויעשו, בני ישראל:  ככול אשר ציווה יהוה, את-משה--כן עשו.  {פ}

ב,א וידבר יהוה, אל-משה ואל-אהרון לאמור.  ב,ב איש על-דגלו באותות לבית אבותם, יחנו בני ישראל:  מנגד, סביב לאוהל-מועד יחנו.  ב,ג והחונים קדמה מזרחה, דגל מחנה יהודה לצבאותם; ונשיא לבני יהודה, נחשון בן-עמינדב.  ב,ד וצבאו, ופקודיהם--ארבעה ושבעים אלף, ושש מאות.  ב,ה והחונים עליו, מטה יששכר; ונשיא לבני יששכר, נתנאל בן-צוער.  ב,ו וצבאו, ופקודיו--ארבעה וחמישים אלף, וארבע מאות.  ב,ז מטה, זבולון; ונשיא לבני זבולון, אליאב בן-חילון.  ב,ח וצבאו, ופקודיו--שבעה וחמישים אלף, וארבע מאות.  ב,ט כל-הפקודים למחנה יהודה, מאת אלף ושמונים אלף וששת-אלפים וארבע-מאות--לצבאותם; ראשונה, ייסעו.  {ס}

ב,י דגל מחנה ראובן תימנה, לצבאותם; ונשיא לבני ראובן, אליצור בן-שדיאור.  ב,יא וצבאו, ופקודיו--שישה וארבעים אלף, וחמש מאות.  ב,יב והחונים עליו, מטה שמעון; ונשיא לבני שמעון, שלומיאל בן-צורישדיי.  ב,יג וצבאו, ופקודיהם--תשעה וחמישים אלף, ושלוש מאות.  ב,יד ומטה, גד; ונשיא לבני גד, אליסף בן-רעואל.  ב,טו וצבאו, ופקודיהם--חמישה וארבעים אלף, ושש מאות וחמישים.  ב,טז כל-הפקודים למחנה ראובן, מאת אלף ואחד וחמישים אלף וארבע-מאות וחמישים--לצבאותם; ושניים, ייסעו.  {ס}

ב,יז ונסע אוהל-מועד מחנה הלויים, בתוך המחנות; כאשר יחנו כן ייסעו, איש על-ידו לדגליהם.  {ס}

ב,יח דגל מחנה אפריים לצבאותם, ימה; ונשיא לבני אפריים, אלישמע בן-עמיהוד.  ב,יט וצבאו, ופקודיהם--ארבעים אלף, וחמש מאות.  ב,כ ועליו, מטה מנשה; ונשיא לבני מנשה, גמליאל בן-פדהצור.  ב,כא וצבאו, ופקודיהם--שניים ושלושים אלף, ומאתיים.  ב,כב ומטה, בנימין; ונשיא לבני בנימין, אבידן בן-גדעוני.  ב,כג וצבאו, ופקודיהם--חמישה ושלושים אלף, וארבע מאות.  ב,כד כל-הפקודים למחנה אפריים, מאת אלף ושמונת-אלפים ומאה--לצבאותם; ושלישים, ייסעו.  {ס}

ב,כה דגל מחנה דן צפונה, לצבאותם; ונשיא לבני דן, אחיעזר בן-עמישדיי.  ב,כו וצבאו, ופקודיהם--שניים ושישים אלף, ושבע מאות.  ב,כז והחונים עליו, מטה אשר; ונשיא לבני אשר, פגעיאל בן-עוכרן.  ב,כח וצבאו, ופקודיהם--אחד וארבעים אלף, וחמש מאות.  ב,כט ומטה, נפתלי; ונשיא לבני נפתלי, אחירע בן-עינן.  ב,ל וצבאו, ופקודיהם--שלושה וחמישים אלף, וארבע מאות.  ב,לא כל-הפקודים, למחנה דן--מאת אלף ושבעה וחמישים אלף, ושש מאות; לאחרונה יסעו, לדגליהם.  {פ}

ב,לב אלה פקודי בני-ישראל, לבית אבותם:  כל-פקודי המחנות, לצבאותם--שש-מאות אלף ושלושת אלפים, וחמש מאות וחמישים.  ב,לג והלויים--לא הותפקדו, בתוך בני ישראל:  כאשר ציווה יהוה, את-משה.  ב,לד ויעשו, בני ישראל:  ככול אשר-ציווה יהוה את-משה, כן-חנו לדגליהם וכן נסעו--איש למשפחותיו, על-בית אבותיו.  {פ}

ג,א ואלה תולדות אהרון, ומשה:  ביום, דיבר יהוה את-משה--בהר סיניי.  ג,ב ואלה שמות בני-אהרון, הבכור נדב, ואביהוא, אלעזר ואיתמר.  ג,ג אלה, שמות בני אהרון, הכוהנים, המשוחים--אשר-מילא ידם, לכהן.  ג,ד וימת נדב ואביהוא לפני יהוה בהקריבם אש זרה לפני יהוה, במדבר סיניי, ובנים, לא-היו להם; ויכהן אלעזר ואיתמר, על-פני אהרון אביהם.  {פ}

ג,ה וידבר יהוה, אל-משה לאמור.  ג,ו הקרב, את-מטה לוי, והעמדת אותו, לפני אהרון הכוהן; ושירתו, אותו.  ג,ז ושמרו את-משמרתו, ואת-משמרת כל-העדה, לפני, אוהל מועד--לעבוד, את-עבודת המשכן.  ג,ח ושמרו, את-כל-כלי אוהל מועד, ואת-משמרת, בני ישראל--לעבוד, את-עבודת המשכן.  ג,ט ונתת, את-הלויים, לאהרון, ולבניו:  נתונים נתונים המה לו, מאת בני ישראל.  ג,י ואת-אהרון ואת-בניו תפקוד, ושמרו את-כהונתם; והזר הקרב, יומת.  {פ}

ג,יא וידבר יהוה, אל-משה לאמור.  ג,יב ואני הנה לקחתי את-הלויים, מתוך בני ישראל, תחת כל-בכור פטר רחם, מבני ישראל; והיו לי, הלויים.  ג,יג כי לי, כל-בכור--ביום הכותי כל-בכור בארץ מצריים הקדשתי לי כל-בכור בישראל, מאדם עד-בהמה:  לי יהיו, אני יהוה.  {פ}

ג,יד וידבר יהוה אל-משה, במדבר סיניי לאמור.  ג,טו פקוד את-בני לוי, לבית אבותם למשפחותם:  כל-זכר מבן-חודש ומעלה, תפקדם.  ג,טז ויפקוד אותם משה, על-פי יהוה, כאשר, צווה.  ג,יז ויהיו-אלה בני-לוי, בשמותם--גרשון, וקהת ומררי.  ג,יח ואלה שמות בני-גרשון, למשפחותם--לבני, ושמעי.  ג,יט ובני קהת, למשפחותם--עמרם ויצהר, חברון ועוזיאל.  ג,כ ובני מררי, למשפחותם--מחלי ומושי; אלה הם משפחות הלוי, לבית אבותם.  ג,כא לגרשון--משפחת הלבני, ומשפחת השמעי; אלה הם, משפחות הגרשוני.  ג,כב פקודיהם במספר כל-זכר, מבן-חודש ומעלה; פקודיהם, שבעת אלפים וחמש מאות.  ג,כג משפחות, הגרשוני, אחרי המשכן יחנו, ימה.  ג,כד ונשיא בית-אב, לגרשוני, אליסף, בן-לאל.  ג,כה ומשמרת בני-גרשון באוהל מועד, המשכן והאוהל; מכסהו--ומסך, פתח אוהל מועד.  ג,כו וקלעי החצר, ואת-מסך פתח החצר, אשר על-המשכן ועל-המזבח, סביב; ואת, מיתריו, לכול, עבודתו.  {ס}

ג,כז ולקהת, משפחת העמרמי ומשפחת היצהרי, ומשפחת החברוני, ומשפחת העוזיאלי; אלה הם, משפחות הקהתי.  ג,כח במספר, כל-זכר, מבן-חודש, ומעלה--שמונת אלפים ושש מאות, שומרי משמרת הקודש.  ג,כט משפחות בני-קהת, יחנו, על ירך המשכן, תימנה.  ג,ל ונשיא בית-אב, למשפחות הקהתי, אליצפן, בן-עוזיאל.  ג,לא ומשמרתם, הארון והשולחן והמנורה והמזבחות, וכלי הקודש, אשר ישרתו בהם; והמסך--וכול, עבודתו.  ג,לב ונשיא נשיאי הלוי, אלעזר בן-אהרון הכוהן, פקודת, שומרי משמרת הקודש.  ג,לג למררי--משפחת המחלי, ומשפחת המושי; אלה הם, משפחות מררי.  ג,לד ופקודיהם במספר כל-זכר, מבן-חודש ומעלה--ששת אלפים, ומאתיים.  ג,לה ונשיא בית-אב למשפחות מררי, צוריאל בן-אביחיל; על ירך המשכן יחנו, צפונה.  ג,לו ופקודת משמרת, בני מררי--קרשי המשכן, ובריחיו ועמודיו ואדניו; וכל-כליו--וכול, עבודתו.  ג,לז ועמודי החצר סביב, ואדניהם; ויתדותם, ומיתריהם.  ג,לח והחונים לפני המשכן קדמה לפני אוהל-מועד מזרחה משה ואהרון ובניו, שומרים משמרת המקדש, למשמרת, בני ישראל; והזר הקרב, יומת.  ג,לט כל-פקודי הלויים אשר פקד משה ואהרון, על-פי יהוה--למשפחותם:  כל-זכר מבן-חודש ומעלה, שניים ועשרים אלף.  {ס}

ג,מ ויאמר יהוה אל-משה, פקוד כל-בכור זכר לבני ישראל, מבן-חודש, ומעלה; ושא, את מספר שמותם.  ג,מא ולקחת את-הלויים לי אני יהוה, תחת כל-בכור בבני ישראל; ואת, בהמת הלויים, תחת כל-בכור, בבהמת בני ישראל.  ג,מב ויפקוד משה, כאשר ציווה יהוה אותו, את-כל-בכור, בבני ישראל.  ג,מג ויהי כל-בכור זכר במספר שמות, מבן-חודש ומעלה--לפקודיהם:  שניים ועשרים אלף, שלושה ושבעים ומאתיים.  {פ}

ג,מד וידבר יהוה, אל-משה לאמור.  ג,מה קח את-הלויים, תחת כל-בכור בבני ישראל, ואת-בהמת הלויים, תחת בהמתם; והיו-לי הלויים, אני יהוה.  ג,מו ואת פדויי השלושה, והשבעים והמאתיים--העודפים, על-הלויים, מבכור, בני ישראל.  ג,מז ולקחת, חמשת חמשת שקלים--לגולגולת:  בשקל הקודש תיקח, עשרים גרה השקל.  ג,מח ונתת הכסף, לאהרון ולבניו--פדויי, העודפים בהם.  ג,מט וייקח משה, את כסף הפדיום--מאת, העודפים, על, פדויי הלויים.  ג,נ מאת, בכור בני ישראל--לקח את-הכסף:  חמישה ושישים ושלוש מאות, ואלף--בשקל הקודש.  ג,נא וייתן משה את-כסף הפדויים, לאהרון ולבניו--על-פי יהוה:  כאשר ציווה יהוה, את-משה.  {פ}

ד,א וידבר יהוה, אל-משה ואל-אהרון לאמור.  ד,ב נשוא, את-ראש בני קהת, מתוך, בני לוי--למשפחותם, לבית אבותם.  ד,ג מבן שלושים שנה ומעלה, ועד בן-חמישים שנה--כל-בא, לצבא, לעשות מלאכה, באוהל מועד.  ד,ד זאת עבודת בני-קהת, באוהל מועד--קודש, הקודשים.  ד,ה ובא אהרון ובניו, בנסוע המחנה, והורידו, את פרוכת המסך; וכיסו-בה--את, ארון העדות.  ד,ו ונתנו עליו, כסוי עור תחש, ופרשו בגד-כליל תכלת, מלמעלה; ושמו, בדיו.  ד,ז ועל שולחן הפנים, יפרשו בגד תכלת, ונתנו עליו את-הקערות ואת-הכפות ואת-המנקייות, ואת קשות הנסך; ולחם התמיד, עליו יהיה.  ד,ח ופרשו עליהם, בגד תולעת שני, וכיסו אותו, במכסה עור תחש; ושמו, את-בדיו.  ד,ט ולקחו בגד תכלת, וכיסו את-מנורת המאור ואת-נרותיה, ואת-מלקחיה, ואת-מחתותיה; ואת כל-כלי שמנה, אשר ישרתו-לה בהם.  ד,י ונתנו אותה ואת-כל-כליה, אל-מכסה עור תחש; ונתנו, על-המוט.  ד,יא ועל מזבח הזהב, יפרשו בגד תכלת, וכיסו אותו, במכסה עור תחש; ושמו, את-בדיו.  ד,יב ולקחו את-כל-כלי השרת אשר ישרתו-בם בקודש, ונתנו אל-בגד תכלת, וכיסו אותם, במכסה עור תחש; ונתנו, על-המוט.  ד,יג ודישנו, את-המזבח; ופרשו עליו, בגד ארגמן.  ד,יד ונתנו עליו את-כל-כליו אשר ישרתו עליו בהם, את-המחתות את-המזלגות ואת-היעים ואת-המזרקות--כול, כלי המזבח; ופרשו עליו, כסוי עור תחש--ושמו בדיו.  ד,טו וכילה אהרון-ובניו לכסות את-הקודש ואת-כל-כלי הקודש, בנסוע המחנה, ואחרי-כן יבואו בני-קהת לשאת, ולא-ייגעו אל-הקודש ומתו; אלה משא בני-קהת, באוהל מועד.  ד,טז ופקודת אלעזר בן-אהרון הכוהן, שמן המאור וקטורת הסמים, ומנחת התמיד, ושמן המשחה:  פקודת, כל-המשכן וכל-אשר-בו, בקודש, ובכליו.  {פ}

ד,יז וידבר יהוה, אל-משה ואל-אהרון לאמור.  ד,יח אל-תכריתו, את-שבט משפחות הקהתי, מתוך, הלויים.  ד,יט וזאת עשו להם, וחיו ולא ימותו, בגשתם, את-קודש הקודשים:  אהרון ובניו, יבואו, ושמו אותם איש איש על-עבודתו, ואל-משאו.  ד,כ ולא-יבואו לראות כבלע את-הקודש, ומתו.  {פ}

ד,כא וידבר יהוה, אל-משה לאמור.  ד,כב נשוא, את-ראש בני גרשון--גם-הם:  לבית אבותם, למשפחותם.  ד,כג מבן שלושים שנה ומעלה, עד בן-חמישים שנה--תפקוד אותם:  כל-הבא לצבוא צבא, לעבוד עבודה באוהל מועד.  ד,כד זאת עבודת, משפחות הגרשוני--לעבוד, ולמשא.  ד,כה ונשאו את-יריעות המשכן, ואת-אוהל מועד, מכסהו, ומכסה התחש אשר-עליו מלמעלה; ואת-מסך--פתח, אוהל מועד.  ד,כו ואת קלעי החצר ואת-מסך פתח שער החצר, אשר על-המשכן ועל-המזבח סביב, ואת מיתריהם, ואת-כל-כלי עבודתם; ואת כל-אשר ייעשה להם, ועבדו.  ד,כז על-פי אהרון ובניו תהיה, כל-עבודת בני הגרשוני, לכל-משאם, ולכול עבודתם; ופקדתם עליהם במשמרת, את כל-משאם.  ד,כח זאת עבודת, משפחות בני הגרשוני--באוהל מועד; ומשמרתם--ביד איתמר, בן-אהרון הכוהן.  {ס}

ד,כט בני, מררי--למשפחותם לבית-אבותם, תפקוד אותם.  ד,ל מבן שלושים שנה ומעלה, ועד בן-חמישים שנה--תפקדם:  כל-הבא, לצבא, לעבוד, את-עבודת אוהל מועד.  ד,לא וזאת משמרת משאם, לכל-עבודתם באוהל מועד:  קרשי, המשכן, ובריחיו, ועמודיו ואדניו.  ד,לב ועמודי החצר סביב ואדניהם, ויתדותם ומיתריהם, לכל-כליהם, ולכול עבודתם; ובשמות תפקדו, את-כלי משמרת משאם.  ד,לג זאת עבודת, משפחות בני מררי, לכל-עבודתם, באוהל מועד--ביד, איתמר, בן-אהרון, הכוהן.  ד,לד ויפקוד משה ואהרון ונשיאי העדה, את-בני הקהתי, למשפחותם, ולבית אבותם.  ד,לה מבן שלושים שנה ומעלה, ועד בן-חמישים שנה--כל-הבא, לצבא, לעבודה, באוהל מועד.  ד,לו ויהיו פקודיהם, למשפחותם--אלפיים, שבע מאות וחמישים.  ד,לז אלה פקודי משפחות הקהתי, כל-העובד באוהל מועד, אשר פקד משה ואהרון, על-פי יהוה ביד-משה.  {ס}

ד,לח ופקודי, בני גרשון, למשפחותם, ולבית אבותם.  ד,לט מבן שלושים שנה ומעלה, ועד בן-חמישים שנה--כל-הבא, לצבא, לעבודה, באוהל מועד.  ד,מ ויהיו, פקודיהם, למשפחותם, לבית אבותם--אלפיים, ושש מאות ושלושים.  ד,מא אלה פקודי, משפחות בני גרשון, כל-העובד, באוהל מועד--אשר פקד משה ואהרון, על-פי יהוה.  ד,מב ופקודי, משפחות בני מררי, למשפחותם, לבית אבותם.  ד,מג מבן שלושים שנה ומעלה, ועד בן-חמישים שנה--כל-הבא, לצבא, לעבודה, באוהל מועד.  ד,מד ויהיו פקודיהם, למשפחותם--שלושת אלפים, ומאתיים.  ד,מה אלה פקודי, משפחות בני מררי, אשר פקד משה ואהרון, על-פי יהוה ביד-משה.  ד,מו כל-הפקודים אשר פקד משה ואהרון, ונשיאי ישראל--את-הלויים:  למשפחותם, ולבית אבותם.  ד,מז מבן שלושים שנה ומעלה, ועד בן-חמישים שנה:  כל-הבא, לעבוד עבודת עבודה ועבודת משא--באוהל מועד.  ד,מח ויהיו, פקודיהם--שמונת אלפים, וחמש מאות ושמונים.  ד,מט על-פי יהוה פקד אותם, ביד-משה--איש איש על-עבודתו, ועל-משאו; ופקודיו, אשר-ציווה יהוה את-משה.  {פ}

ה,א וידבר יהוה, אל-משה לאמור.  ה,ב צו, את-בני ישראל, וישלחו מן-המחנה, כל-צרוע וכל-זב; וכול, טמא לנפש.  ה,ג מזכר עד-נקבה תשלחו, אל-מחוץ למחנה תשלחום; ולא יטמאו את-מחניהם, אשר אני שוכן בתוכם.  ה,ד ויעשו-כן, בני ישראל, וישלחו אותם, אל-מחוץ למחנה:  כאשר דיבר יהוה אל-משה, כן עשו בני ישראל.  {פ}

ה,ה וידבר יהוה, אל-משה לאמור.  ה,ו דבר, אל-בני ישראל, איש או-אישה כי יעשו מכל-חטאות האדם, למעול מעל ביהוה; ואשמה, הנפש ההיא.  ה,ז והתוודו, את-חטאתם אשר עשו, והשיב את-אשמו בראשו, וחמישיתו יוסף עליו; ונתן, לאשר אשם לו.  ה,ח ואם-אין לאיש גואל, להשיב האשם אליו--האשם המושב ליהוה, לכוהן:  מלבד, איל הכיפורים, אשר יכפר-בו, עליו.  ה,ט וכל-תרומה לכל-קודשי בני-ישראל, אשר-יקריבו לכוהן--לו יהיה.  ה,י ואיש את-קודשיו, לו יהיו; איש אשר-ייתן לכוהן, לו יהיה.  {פ}

ה,יא וידבר יהוה, אל-משה לאמור.  ה,יב דבר אל-בני ישראל, ואמרת אליהם:  איש איש כי-תשטה אשתו, ומעלה בו מעל.  ה,יג ושכב איש אותה, שכבת-זרע, ונעלם מעיני אישה, ונסתרה והיא נטמאה; ועד אין בה, והיא לא נתפשה.  ה,יד ועבר עליו רוח-קנאה וקינא את-אשתו, והיא נטמאה; או-עבר עליו רוח-קנאה וקינא את-אשתו, והיא לא נטמאה.  ה,טו והביא האיש את-אשתו, אל-הכוהן, והביא את-קרבנה עליה, עשירית האיפה קמח שעורים; לא-ייצוק עליו שמן, ולא-ייתן עליו לבונה--כי-מנחת קנאות הוא, מנחת זיכרון מזכרת עוון.  ה,טז והקריב אותה, הכוהן; והעמידה, לפני יהוה.  ה,יז ולקח הכוהן מים קדושים, בכלי-חרש; ומן-העפר, אשר יהיה בקרקע המשכן, ייקח הכוהן, ונתן אל-המים.  ה,יח והעמיד הכוהן את-האישה, לפני יהוה, ופרע את-ראש האישה, ונתן על-כפיה את מנחת הזיכרון מנחת קנאות היא; וביד הכוהן יהיו, מי המרים המאררים.  ה,יט והשביע אותה הכוהן, ואמר אל-האישה אם-לא שכב איש אותך, ואם-לא שטית טומאה, תחת אישך--הינקי, ממי המרים המאררים האלה.  ה,כ ואת, כי שטית תחת אישך--וכי נטמאת; וייתן איש בך את-שכובתו, מבלעדי אישך.  ה,כא והשביע הכוהן את-האישה, בשבועת האלה, ואמר הכוהן לאישה, ייתן יהוה אותך לאלה ולשבועה בתוך עמך--בתת יהוה את-ירכך נופלת, ואת-בטנך צבה.  ה,כב ובאו המים המאררים האלה, במעייך, לצבות בטן, ולנפיל ירך; ואמרה האישה, אמן אמן.  ה,כג וכתב את-האלות האלה, הכוהן--בספר; ומחה, אל-מי המרים.  ה,כד והשקה, את-האישה, את-מי המרים, המאררים; ובאו בה המים המאררים, למרים.  ה,כה ולקח הכוהן מיד האישה, את מנחת הקנאות; והניף את-המנחה לפני יהוה, והקריב אותה אל-המזבח.  ה,כו וקמץ הכוהן מן-המנחה את-אזכרתה, והקטיר המזבחה; ואחר ישקה את-האישה, את-המים.  ה,כז והשקה את-המים, והייתה אם-נטמאה ותמעול מעל באישה--ובאו בה המים המאררים למרים, וצבתה בטנה ונפלה ירכה; והייתה האישה לאלה, בקרב עמה.  ה,כח ואם-לא נטמאה האישה, וטהורה היא--וניקתה, ונזרעה זרע.  ה,כט זאת תורת, הקנאות, אשר תשטה אישה תחת אישה, ונטמאה.  ה,ל או איש, אשר תעבור עליו רוח קנאה--וקינא את-אשתו; והעמיד את-האישה, לפני יהוה, ועשה לה הכוהן, את כל-התורה הזאת.  ה,לא וניקה האיש, מעוון; והאישה ההיא, תישא את-עוונה.  {פ}

ו,א וידבר יהוה, אל-משה לאמור.  ו,ב דבר אל-בני ישראל, ואמרת אליהם:  איש או-אישה, כי יפליא לנדור נדר נזיר--להזיר, ליהוה.  ו,ג מיין ושיכר יזיר, חומץ יין וחומץ שיכר לא ישתה; וכל-משרת ענבים לא ישתה, וענבים לחים ויבשים לא יאכל.  ו,ד כול, ימי נזרו:  מכול אשר ייעשה מגפן היין, מחרצנים ועד-זג--לא יאכל.  ו,ה כל-ימי נדר נזרו, תער לא-יעבור על-ראשו:  עד-מלאות הימים אשר-יזיר ליהוה, קדוש יהיה--גדל פרע, שיער ראשו.  ו,ו כל-ימי הזירו, ליהוה, על-נפש מת, לא יבוא.  ו,ז לאביו ולאימו, לאחיו ולאחותו--לא-ייטמא להם, במותם:  כי נזר אלוהיו, על-ראשו.  ו,ח כול, ימי נזרו, קדוש הוא, ליהוה.  ו,ט וכי-ימות מת עליו בפתע פתאום, וטימא ראש נזרו--וגילח ראשו ביום טוהרתו, ביום השביעי יגלחנו.  ו,י וביום השמיני, יביא שתי תורים, או שני, בני יונה:  אל-הכוהן--אל-פתח, אוהל מועד.  ו,יא ועשה הכוהן, אחד לחטאת ואחד לעולה, וכיפר עליו, מאשר חטא על-הנפש; וקידש את-ראשו, ביום ההוא.  ו,יב והזיר ליהוה את-ימי נזרו, והביא כבש בן-שנתו לאשם; והימים הראשונים ייפלו, כי טמא נזרו.  ו,יג וזאת תורת, הנזיר:  ביום, מלאות ימי נזרו, יביא אותו, אל-פתח אוהל מועד.  ו,יד והקריב את-קרבנו ליהוה כבש בן-שנתו תמים אחד, לעולה, וכבשה אחת בת-שנתה תמימה, לחטאת; ואיל-אחד תמים, לשלמים.  ו,טו וסל מצות, סולת חלות בלולות בשמן, ורקיקי מצות, משוחים בשמן; ומנחתם, ונסכיהם.  ו,טז והקריב הכוהן, לפני יהוה; ועשה את-חטאתו, ואת-עולתו.  ו,יז ואת-האיל יעשה זבח שלמים, ליהוה, על, סל המצות; ועשה, הכוהן, את-מנחתו, ואת-נסכו.  ו,יח וגילח הנזיר, פתח אוהל מועד--את-ראש נזרו; ולקח, את-שיער ראש נזרו, ונתן על-האש, אשר-תחת זבח השלמים.  ו,יט ולקח הכוהן את-הזרוע בשלה, מן-האיל, וחלת מצה אחת מן-הסל, ורקיק מצה אחד; ונתן על-כפי הנזיר, אחר התגלחו את-נזרו.  ו,כ והניף אותם הכוהן תנופה, לפני יהוה--קודש הוא לכוהן, על חזה התנופה ועל שוק התרומה; ואחר ישתה הנזיר, יין.  ו,כא זאת תורת הנזיר, אשר יידור, קרבנו ליהוה על-נזרו, מלבד אשר-תשיג ידו; כפי נדרו, אשר יידור--כן יעשה, על תורת נזרו.  {פ}

ו,כב וידבר יהוה, אל-משה לאמור.  ו,כג דבר אל-אהרון ואל-בניו לאמור, כה תברכו את-בני ישראל:  אמור, להם.  {ס}

ו,כד יברכך יהוה, וישמרך.  {ס}

ו,כה יאר יהוה פניו אליך, ויחונך.  {ס}

ו,כו יישא יהוה פניו אליך, וישם לך שלום.  {ס}

ו,כז ושמו את-שמי, על-בני ישראל; ואני, אברכם.  {ס}

ז,א ויהי ביום כלות משה להקים את-המשכן, וימשח אותו ויקדש אותו ואת-כל-כליו, ואת-המזבח, ואת-כל-כליו; וימשחם, ויקדש אותם.  ז,ב ויקריבו נשיאי ישראל, ראשי בית אבותם:  הם נשיאי המטות, הם העומדים על-הפקודים.  ז,ג ויביאו את-קרבנם לפני יהוה, שש-עגלות צב ושני עשר בקר--עגלה על-שני הנשיאים, ושור לאחד; ויקריבו אותם, לפני המשכן.  ז,ד ויאמר יהוה, אל-משה לאמור.  ז,ה קח, מאיתם, והיו, לעבוד את-עבודת אוהל מועד; ונתת אותם אל-הלויים, איש כפי עבודתו.  ז,ו וייקח משה, את-העגלות ואת-הבקר; וייתן אותם, אל-הלויים.  ז,ז את שתי העגלות, ואת ארבעת הבקר--נתן, לבני גרשון:  כפי, עבודתם.  ז,ח ואת ארבע העגלות, ואת שמונת הבקר--נתן, לבני מררי:  כפי, עבודתם, ביד איתמר, בן-אהרון הכוהן.  ז,ט ולבני קהת, לא נתן:  כי-עבודת הקודש עליהם, בכתף יישאו.  ז,י ויקריבו הנשיאים, את חנוכת המזבח, ביום, הימשח אותו; ויקריבו הנשיאים את-קרבנם, לפני המזבח.  ז,יא ויאמר יהוה, אל-משה:  נשיא אחד ליום, נשיא אחד ליום, יקריבו את-קרבנם, לחנוכת המזבח.  {ס}

ז,יב ויהי, המקריב ביום הראשון--את-קרבנו:  נחשון בן-עמינדב, למטה יהודה.  ז,יג וקרבנו קערת-כסף אחת, שלושים ומאה משקלה, מזרק אחד כסף, שבעים שקל בשקל הקודש; שניהם מלאים, סולת בלולה בשמן--למנחה.  ז,יד כף אחת עשרה זהב, מלאה קטורת.  ז,טו פר אחד בן-בקר, איל אחד כבש-אחד בן-שנתו--לעולה.  ז,טז שעיר-עיזים אחד, לחטאת.  ז,יז ולזבח השלמים, בקר שניים, אילים חמישה עתודים חמישה, כבשים בני-שנה חמישה:  זה קרבן נחשון, בן-עמינדב.  {פ}

ז,יח ביום, השני, הקריב, נתנאל בן-צוער--נשיא, יששכר.  ז,יט הקריב את-קרבנו קערת-כסף אחת, שלושים ומאה משקלה, מזרק אחד כסף, שבעים שקל בשקל הקודש; שניהם מלאים, סולת בלולה בשמן--למנחה.  ז,כ כף אחת עשרה זהב, מלאה קטורת.  ז,כא פר אחד בן-בקר, איל אחד כבש-אחד בן-שנתו--לעולה.  ז,כב שעיר-עיזים אחד, לחטאת.  ז,כג ולזבח השלמים, בקר שניים, אילים חמישה עתודים חמישה, כבשים בני-שנה חמישה:  זה קרבן נתנאל, בן-צוער.  {פ}

ז,כד ביום, השלישי, נשיא, לבני זבולון--אליאב, בן-חילון.  ז,כה קרבנו קערת-כסף אחת, שלושים ומאה משקלה, מזרק אחד כסף, שבעים שקל בשקל הקודש; שניהם מלאים, סולת בלולה בשמן--למנחה.  ז,כו כף אחת עשרה זהב, מלאה קטורת.  ז,כז פר אחד בן-בקר, איל אחד כבש-אחד בן-שנתו--לעולה.  ז,כח שעיר-עיזים אחד, לחטאת.  ז,כט ולזבח השלמים, בקר שניים, אילים חמישה עתודים חמישה, כבשים בני-שנה חמישה:  זה קרבן אליאב, בן-חילון.  {פ}

ז,ל ביום, הרביעי, נשיא, לבני ראובן--אליצור, בן-שדיאור.  ז,לא קרבנו קערת-כסף אחת, שלושים ומאה משקלה, מזרק אחד כסף, שבעים שקל בשקל הקודש; שניהם מלאים, סולת בלולה בשמן--למנחה.  ז,לב כף אחת עשרה זהב, מלאה קטורת.  ז,לג פר אחד בן-בקר, איל אחד כבש-אחד בן-שנתו--לעולה.  ז,לד שעיר-עיזים אחד, לחטאת.  ז,לה ולזבח השלמים, בקר שניים, אילים חמישה עתודים חמישה, כבשים בני-שנה חמישה:  זה קרבן אליצור, בן-שדיאור.  {פ}

ז,לו ביום, החמישי, נשיא, לבני שמעון--שלומיאל, בן-צורישדיי.  ז,לז קרבנו קערת-כסף אחת, שלושים ומאה משקלה, מזרק אחד כסף, שבעים שקל בשקל הקודש; שניהם מלאים, סולת בלולה בשמן--למנחה.  ז,לח כף אחת עשרה זהב, מלאה קטורת.  ז,לט פר אחד בן-בקר, איל אחד כבש-אחד בן-שנתו--לעולה.  ז,מ שעיר-עיזים אחד, לחטאת.  ז,מא ולזבח השלמים, בקר שניים, אילים חמישה עתודים חמישה, כבשים בני-שנה חמישה:  זה קרבן שלומיאל, בן-צורישדיי.  {פ}

ז,מב ביום, השישי, נשיא, לבני גד--אליסף, בן-דעואל.  ז,מג קרבנו קערת-כסף אחת, שלושים ומאה משקלה, מזרק אחד כסף, שבעים שקל בשקל הקודש; שניהם מלאים, סולת בלולה בשמן--למנחה.  ז,מד כף אחת עשרה זהב, מלאה קטורת.  ז,מה פר אחד בן-בקר, איל אחד כבש-אחד בן-שנתו--לעולה.  ז,מו שעיר-עיזים אחד, לחטאת.  ז,מז ולזבח השלמים, בקר שניים, אילים חמישה עתודים חמישה, כבשים בני-שנה חמישה:  זה קרבן אליסף, בן-דעואל.  {פ}

ז,מח ביום, השביעי, נשיא, לבני אפריים--אלישמע, בן-עמיהוד.  ז,מט קרבנו קערת-כסף אחת, שלושים ומאה משקלה, מזרק אחד כסף, שבעים שקל בשקל הקודש; שניהם מלאים, סולת בלולה בשמן--למנחה.  ז,נ כף אחת עשרה זהב, מלאה קטורת.  ז,נא פר אחד בן-בקר, איל אחד כבש-אחד בן-שנתו--לעולה.  ז,נב שעיר-עיזים אחד, לחטאת.  ז,נג ולזבח השלמים, בקר שניים, אילים חמישה עתודים חמישה, כבשים בני-שנה חמישה:  זה קרבן אלישמע, בן-עמיהוד.  {פ}

ז,נד ביום, השמיני, נשיא, לבני מנשה--גמליאל, בן-פדהצור.  ז,נה קרבנו קערת-כסף אחת, שלושים ומאה משקלה, מזרק אחד כסף, שבעים שקל בשקל הקודש; שניהם מלאים, סולת בלולה בשמן--למנחה.  ז,נו כף אחת עשרה זהב, מלאה קטורת.  ז,נז פר אחד בן-בקר, איל אחד כבש-אחד בן-שנתו--לעולה.  ז,נח שעיר-עיזים אחד, לחטאת.  ז,נט ולזבח השלמים, בקר שניים, אילים חמישה עתודים חמישה, כבשים בני-שנה חמישה:  זה קרבן גמליאל, בן-פדהצור.  {פ}

ז,ס ביום, התשיעי, נשיא, לבני בנימין--אבידן, בן-גדעוני.  ז,סא קרבנו קערת-כסף אחת, שלושים ומאה משקלה, מזרק אחד כסף, שבעים שקל בשקל הקודש; שניהם מלאים, סולת בלולה בשמן--למנחה.  ז,סב כף אחת עשרה זהב, מלאה קטורת.  ז,סג פר אחד בן-בקר, איל אחד כבש-אחד בן-שנתו--לעולה.  ז,סד שעיר-עיזים אחד, לחטאת.  ז,סה ולזבח השלמים, בקר שניים, אילים חמישה עתודים חמישה, כבשים בני-שנה חמישה:  זה קרבן אבידן, בן-גדעוני.  {פ}

ז,סו ביום, העשירי, נשיא, לבני דן--אחיעזר, בן-עמישדיי.  ז,סז קרבנו קערת-כסף אחת, שלושים ומאה משקלה, מזרק אחד כסף, שבעים שקל בשקל הקודש; שניהם מלאים, סולת בלולה בשמן--למנחה.  ז,סח כף אחת עשרה זהב, מלאה קטורת.  ז,סט פר אחד בן-בקר, איל אחד כבש-אחד בן-שנתו--לעולה.  ז,ע שעיר-עיזים אחד, לחטאת.  ז,עא ולזבח השלמים, בקר שניים, אילים חמישה עתודים חמישה, כבשים בני-שנה חמישה:  זה קרבן אחיעזר, בן-עמישדיי.  {פ}

ז,עב ביום עשתי עשר יום, נשיא לבני אשר--פגעיאל, בן-עוכרן.  ז,עג קרבנו קערת-כסף אחת, שלושים ומאה משקלה, מזרק אחד כסף, שבעים שקל בשקל הקודש; שניהם מלאים, סולת בלולה בשמן--למנחה.  ז,עד כף אחת עשרה זהב, מלאה קטורת.  ז,עה פר אחד בן-בקר, איל אחד כבש-אחד בן-שנתו--לעולה.  ז,עו שעיר-עיזים אחד, לחטאת.  ז,עז ולזבח השלמים, בקר שניים, אילים חמישה עתודים חמישה, כבשים בני-שנה חמישה:  זה קרבן פגעיאל, בן-עוכרן.  {פ}

ז,עח ביום שנים עשר יום, נשיא לבני נפתלי--אחירע, בן-עינן.  ז,עט קרבנו קערת-כסף אחת, שלושים ומאה משקלה, מזרק אחד כסף, שבעים שקל בשקל הקודש; שניהם מלאים, סולת בלולה בשמן--למנחה.  ז,פ כף אחת עשרה זהב, מלאה קטורת.  ז,פא פר אחד בן-בקר, איל אחד כבש-אחד בן-שנתו--לעולה.  ז,פב שעיר-עיזים אחד, לחטאת.  ז,פג ולזבח השלמים, בקר שניים, אילים חמישה עתודים חמישה, כבשים בני-שנה חמישה:  זה קרבן אחירע, בן-עינן.  {פ}

ז,פד זאת חנוכת המזבח, ביום הימשח אותו, מאת, נשיאי ישראל:  קערות כסף שתים עשרה, מזרקי-כסף שנים עשר, כפות זהב, שתים עשרה.  ז,פה שלושים ומאה, הקערה האחת כסף, ושבעים, המזרק האחד; כול כסף הכלים, אלפיים וארבע-מאות בשקל הקודש.  ז,פו כפות זהב שתים-עשרה מלאות קטורת, עשרה עשרה הכף בשקל הקודש; כל-זהב הכפות, עשרים ומאה.  ז,פז כל-הבקר לעולה שנים עשר פרים, אילים שנים-עשר כבשים בני-שנה שנים עשר--ומנחתם; ושעירי עיזים שנים עשר, לחטאת.  ז,פח וכול בקר זבח השלמים, עשרים וארבעה פרים, אילים שישים עתודים שישים, כבשים בני-שנה שישים:  זאת חנוכת המזבח, אחרי הימשח אותו.  ז,פט ובבוא משה אל-אוהל מועד, לדבר איתו, וישמע את-הקול מידבר אליו מעל הכפורת אשר על-ארון העדות, מבין שני הכרובים; וידבר, אליו.  {פ}

ח,א וידבר יהוה, אל-משה לאמור.  ח,ב דבר, אל-אהרון, ואמרת, אליו:  בהעלותך, את-הנרות, אל-מול פני המנורה, יאירו שבעת הנרות.  ח,ג ויעש כן, אהרון--אל-מול פני המנורה, העלה נרותיה:  כאשר ציווה יהוה, את-משה.  ח,ד וזה מעשה המנורה מקשה זהב, עד-ירכה עד-פרחה מקשה היא:  כמראה, אשר הראה יהוה את-משה--כן עשה, את-המנורה.  {פ}

ח,ה וידבר יהוה, אל-משה לאמור.  ח,ו קח, את-הלויים, מתוך, בני ישראל; וטיהרת, אותם.  ח,ז וכה-תעשה להם לטהרם, הזה עליהם מי חטאת; והעבירו תער על-כל-בשרם, וכיבסו בגדיהם והיטהרו.  ח,ח ולקחו, פר בן-בקר, ומנחתו, סולת בלולה בשמן; ופר-שני בן-בקר, תיקח לחטאת.  ח,ט והקרבת, את-הלויים, לפני, אוהל מועד; והקהלת--את-כל-עדת, בני ישראל.  ח,י והקרבת את-הלויים, לפני יהוה; וסמכו בני-ישראל את-ידיהם, על-הלויים.  ח,יא והניף אהרון את-הלויים תנופה לפני יהוה, מאת בני ישראל; והיו, לעבוד את-עבודת יהוה.  ח,יב והלויים יסמכו את-ידיהם, על ראש הפרים; ועשה את-האחד חטאת ואת-האחד עולה, ליהוה, לכפר, על-הלויים.  ח,יג והעמדת, את-הלויים, לפני אהרון, ולפני בניו; והנפת אותם תנופה, ליהוה.  ח,יד והבדלת, את-הלויים, מתוך, בני ישראל; והיו לי, הלויים.  ח,טו ואחרי-כן יבואו הלויים, לעבוד את-אוהל מועד; וטיהרת אותם, והנפת אותם תנופה.  ח,טז כי נתונים נתונים המה לי, מתוך בני ישראל:  תחת פטרת כל-רחם בכור כול, מבני ישראל--לקחתי אותם, לי.  ח,יז כי לי כל-בכור בבני ישראל, באדם ובבהמה:  ביום, הכותי כל-בכור בארץ מצריים, הקדשתי אותם, לי.  ח,יח ואקח, את-הלויים, תחת כל-בכור, בבני ישראל.  ח,יט ואתנה את-הלויים נתונים לאהרון ולבניו, מתוך בני ישראל, לעבוד את-עבודת בני-ישראל באוהל מועד, ולכפר על-בני ישראל; ולא יהיה בבני ישראל, נגף, בגשת בני-ישראל, אל-הקודש.  ח,כ ויעש משה ואהרון וכל-עדת בני-ישראל, ללויים:  ככול אשר-ציווה יהוה את-משה, ללויים--כן-עשו להם, בני ישראל.  ח,כא ויתחטאו הלויים, ויכבסו בגדיהם, וינף אהרון אותם תנופה, לפני יהוה; ויכפר עליהם אהרון, לטהרם.  ח,כב ואחרי-כן באו הלויים, לעבוד את-עבודתם באוהל מועד, לפני אהרון, ולפני בניו:  כאשר ציווה יהוה את-משה על-הלויים, כן עשו להם.  {ס}

ח,כג וידבר יהוה, אל-משה לאמור.  ח,כד זאת, אשר ללויים:  מבן חמש ועשרים שנה, ומעלה, יבוא לצבוא צבא, בעבודת אוהל מועד.  ח,כה ומבן חמישים שנה, ישוב מצבא העבודה; ולא יעבוד, עוד.  ח,כו ושירת את-אחיו באוהל מועד, לשמור משמרת, ועבודה, לא יעבוד; ככה תעשה ללויים, במשמרותם.  {פ}

ט,א וידבר יהוה אל-משה במדבר-סיניי בשנה השנית לצאתם מארץ מצריים, בחודש הראשון--לאמור.  ט,ב ויעשו בני-ישראל את-הפסח, במועדו.  ט,ג בארבעה עשר-יום בחודש הזה בין הערביים, תעשו אותו--במועדו; ככל-חוקותיו וככל-משפטיו, תעשו אותו.  ט,ד וידבר משה אל-בני ישראל, לעשות הפסח.  ט,ה ויעשו את-הפסח בראשון בארבעה עשר יום לחודש, בין הערביים--במדבר סיניי:  ככול אשר ציווה יהוה, את-משה--כן עשו, בני ישראל.  ט,ו ויהי אנשים, אשר היו טמאים לנפש אדם, ולא-יכלו לעשות-הפסח, ביום ההוא; ויקרבו לפני משה, ולפני אהרון--ביום ההוא.  ט,ז ויאמרו האנשים ההמה, אליו, אנחנו טמאים, לנפש אדם; למה ניגרע, לבלתי הקריב את-קרבן יהוה במועדו, בתוך, בני ישראל.  ט,ח ויאמר אליהם, משה:  עמדו ואשמעה, מה-יצווה יהוה לכם.  {פ}

ט,ט וידבר יהוה, אל-משה לאמור.  ט,י דבר אל-בני ישראל, לאמור:  איש איש כי-יהיה-טמא לנפש או בדרך רחוקה לכם, או לדורותיכם, ועשה פסח, ליהוה.  ט,יא בחודש השני בארבעה עשר יום, בין הערביים--יעשו אותו:  על-מצות ומרורים, יאכלוהו.  ט,יב לא-ישאירו ממנו עד-בוקר, ועצם לא ישברו-בו; ככל-חוקת הפסח, יעשו אותו.  ט,יג והאיש אשר-הוא טהור ובדרך לא-היה, וחדל לעשות הפסח--ונכרתה הנפש ההיא, מעמיה:  כי קרבן יהוה, לא הקריב במועדו--חטאו יישא, האיש ההוא.  ט,יד וכי-יגור איתכם גר, ועשה פסח ליהוה--כחוקת הפסח וכמשפטו, כן יעשה:  חוקה אחת יהיה לכם, ולגר ולאזרח הארץ.  {ס}

ט,טו וביום, הקים את-המשכן, כיסה הענן את-המשכן, לאוהל העדות; ובערב יהיה על-המשכן, כמראה-אש--עד-בוקר.  ט,טז כן יהיה תמיד, הענן יכסנו; ומראה-אש, לילה.  ט,יז ולפי היעלות הענן, מעל האוהל--ואחרי כן, יסעו בני ישראל; ובמקום, אשר ישכון-שם הענן--שם יחנו, בני ישראל.  ט,יח על-פי יהוה, יסעו בני ישראל, ועל-פי יהוה, יחנו:  כל-ימי, אשר ישכון הענן על-המשכן--יחנו.  ט,יט ובהאריך הענן על-המשכן, ימים רבים--ושמרו בני-ישראל את-משמרת יהוה, ולא ייסעו.  ט,כ ויש אשר יהיה הענן, ימים מספר--על-המשכן; על-פי יהוה יחנו, ועל-פי יהוה ייסעו.  ט,כא ויש אשר-יהיה הענן, מערב עד-בוקר, ונעלה הענן בבוקר, ונסעו; או יומם ולילה, ונעלה הענן ונסעו.  ט,כב או-יומיים או-חודש או-ימים, בהאריך הענן על-המשכן לשכון עליו, יחנו בני-ישראל, ולא ייסעו; ובהיעלותו, ייסעו.  ט,כג על-פי יהוה יחנו, ועל-פי יהוה ייסעו:  את-משמרת יהוה שמרו, על-פי יהוה ביד-משה.  {פ}

י,א וידבר יהוה, אל-משה לאמור.  י,ב עשה לך, שתי חצוצרות כסף--מקשה, תעשה אותם; והיו לך למקרא העדה, ולמסע את-המחנות.  י,ג ותקעו, בהן--ונועדו אליך כל-העדה, אל-פתח אוהל מועד.  י,ד ואם-באחת, יתקעו--ונועדו אליך הנשיאים, ראשי אלפי ישראל.  י,ה ותקעתם, תרועה--ונסעו, המחנות, החונים, קדמה.  י,ו ותקעתם תרועה, שנית--ונסעו המחנות, החונים תימנה; תרועה יתקעו, למסעיהם.  י,ז ובהקהיל, את-הקהל--תתקעו, ולא תריעו.  י,ח ובני אהרון הכוהנים, יתקעו בחצוצרות; והיו לכם לחוקת עולם, לדורותיכם.  י,ט וכי-תבואו מלחמה בארצכם, על-הצר הצורר אתכם--והרעותם, בחצוצרות; ונזכרתם, לפני יהוה אלוהיכם, ונושעתם, מאויביכם.  י,י וביום שמחתכם ובמועדיכם, ובראשי חודשיכם--ותקעתם בחצוצרות על עולותיכם, ועל זבחי שלמיכם; והיו לכם לזיכרון לפני אלוהיכם, אני יהוה אלוהיכם.  {פ}

י,יא ויהי בשנה השנית, בחודש השני--בעשרים בחודש; נעלה, הענן, מעל, משכן העדות.  י,יב ויסעו בני-ישראל למסעיהם, ממדבר סיניי; וישכון הענן, במדבר פארן.  י,יג ויסעו, בראשונה, על-פי יהוה, ביד-משה.  י,יד וייסע דגל מחנה בני-יהודה, בראשונה--לצבאותם; ועל-צבאו--נחשון, בן-עמינדב.  י,טו ועל-צבא--מטה, בני יששכר:  נתנאל, בן-צוער.  י,טז ועל-צבא--מטה, בני זבולון:  אליאב, בן-חילון.  י,יז והורד, המשכן; ונסעו בני-גרשון ובני מררי, נושאי המשכן.  י,יח ונסע, דגל מחנה ראובן--לצבאותם; ועל-צבאו--אליצור, בן-שדיאור.  י,יט ועל-צבא--מטה, בני שמעון:  שלומיאל, בן-צורישדיי.  י,כ ועל-צבא, מטה בני-גד:  אליסף, בן-דעואל.  י,כא ונסעו, הקהתים, נושאי, המקדש; והקימו את-המשכן, עד-בואם.  י,כב ונסע, דגל מחנה בני-אפריים--לצבאותם; ועל-צבאו--אלישמע, בן-עמיהוד.  י,כג ועל-צבא--מטה, בני מנשה:  גמליאל, בן-פדהצור.  י,כד ועל-צבא--מטה, בני בנימין:  אבידן, בן-גדעוני.  י,כה ונסע, דגל מחנה בני-דן--מאסף לכל-המחנות, לצבאותם; ועל-צבאו--אחיעזר, בן-עמישדיי.  י,כו ועל-צבא--מטה, בני אשר:  פגעיאל, בן-עוכרן.  י,כז ועל-צבא--מטה, בני נפתלי:  אחירע, בן-עינן.  י,כח אלה מסעי בני-ישראל, לצבאותם; וייסעו.  {ס}

י,כט ויאמר משה, לחובב בן-רעואל המדייני חותן משה, נוסעים אנחנו אל-המקום אשר אמר יהוה, אותו אתן לכם; לכה איתנו והיטבנו לך, כי-יהוה דיבר-טוב על-ישראל.  י,ל ויאמר אליו, לא אלך:  כי אם-אל-ארצי ואל-מולדתי, אלך.  י,לא ויאמר, אל-נא תעזוב אותנו:  כי על-כן ידעת, חנותנו במדבר, והיית לנו, לעיניים.  י,לב והיה, כי-תלך עימנו:  והיה הטוב ההוא, אשר ייטיב יהוה עימנו--והיטבנו לך.  י,לג ויסעו מהר יהוה, דרך שלושת ימים; וארון ברית-יהוה נוסע לפניהם, דרך שלושת ימים, לתור להם, מנוחה.  י,לד וענן יהוה עליהם, יומם, בנוסעם, מן-המחנה.  {ס}  ]  {ס}

י,לה ויהי בנסוע הארון, ויאמר משה:  קומה יהוה, ויפוצו אויביך, וינוסו משנאיך, מפניך.  י,לו ובנוחו, יאמר:  שובה יהוה, רבבות אלפי ישראל.  {ס}  ]  {פ}

יא,א ויהי העם כמתאוננים, רע באוזני יהוה; וישמע יהוה, וייחר אפו, ותבער-בם אש יהוה, ותאכל בקצה המחנה.  יא,ב ויצעק העם, אל-משה; ויתפלל משה אל-יהוה, ותשקע האש.  יא,ג ויקרא שם-המקום ההוא, תבערה:  כי-בערה בם, אש יהוה.  יא,ד והאספסוף אשר בקרבו, התאוו תאווה; וישובו ויבכו, גם בני ישראל, ויאמרו, מי יאכילנו בשר.  יא,ה זכרנו, את-הדגה, אשר-נאכל במצריים, חינם; את הקישואים, ואת האבטיחים, ואת-החציר ואת-הבצלים, ואת-השומים.  יא,ו ועתה נפשנו יבשה, אין כול--בלתי, אל-המן עינינו.  יא,ז והמן, כזרע-גד הוא; ועינו, כעין הבדולח.  יא,ח שטו העם ולקטו וטחנו בריחיים, או דכו במדוכה, ובישלו בפרור, ועשו אותו עוגות; והיה טעמו, כטעם לשד השמן.  יא,ט וברדת הטל על-המחנה, לילה, יירד המן, עליו.  יא,י וישמע משה את-העם, בוכה למשפחותיו--איש, לפתח אוהלו; וייחר-אף יהוה מאוד, ובעיני משה רע.  יא,יא ויאמר משה אל-יהוה, למה הרעות לעבדך, ולמה לא-מצאתי חן, בעיניך:  לשום, את-משא כל-העם הזה--עליי.  יא,יב האנוכי הריתי, את כל-העם הזה--אם-אנוכי, ילדתיהו:  כי-תאמר אליי שאהו בחיקך, כאשר יישא האומן את-היונק, על האדמה, אשר נשבעת לאבותיו.  יא,יג מאיין לי בשר, לתת לכל-העם הזה:  כי-יבכו עליי לאמור, תנה-לנו בשר ונאכלה.  יא,יד לא-אוכל אנוכי לבדי, לשאת את-כל-העם הזה:  כי כבד, ממני.  יא,טו ואם-ככה את-עושה לי, הורגני נא הרוג--אם-מצאתי חן, בעיניך; ואל-אראה, ברעתי.  {פ}

יא,טז ויאמר יהוה אל-משה, אספה-לי שבעים איש מזקני ישראל, אשר ידעת, כי-הם זקני העם ושוטריו; ולקחת אותם אל-אוהל מועד, והתייצבו שם עימך.  יא,יז וירדתי, ודיברתי עימך שם, ואצלתי מן-הרוח אשר עליך, ושמתי עליהם; ונשאו איתך במשא העם, ולא-תישא אתה לבדך.  יא,יח ואל-העם תאמר התקדשו למחר, ואכלתם בשר--כי בכיתם באוזני יהוה לאמור מי יאכילנו בשר, כי-טוב לנו במצריים; ונתן יהוה לכם בשר, ואכלתם.  יא,יט לא יום אחד תאכלון, ולא יומיים; ולא חמישה ימים, ולא עשרה ימים, ולא, עשרים יום.  יא,כ עד חודש ימים, עד אשר-ייצא מאפכם, והיה לכם, לזרה:  יען, כי-מאסתם את-יהוה אשר בקרבכם, ותבכו לפניו לאמור, למה זה יצאנו ממצריים.  יא,כא ויאמר, משה, שש-מאות אלף רגלי, העם אשר אנוכי בקרבו; ואתה אמרת, בשר אתן להם, ואכלו, חודש ימים.  יא,כב הצאן ובקר יישחט להם, ומצא להם; אם את-כל-דגי הים ייאסף להם, ומצא להם.  {פ}

יא,כג ויאמר יהוה אל-משה, היד יהוה תקצר; עתה תראה היקרך דברי, אם-לא.  יא,כד וייצא משה--וידבר אל-העם, את דברי יהוה; ויאסוף שבעים איש, מזקני העם, ויעמד אותם, סביבות האוהל.  יא,כה ויירד יהוה בענן, וידבר אליו, ויאצל מן-הרוח אשר עליו, וייתן על-שבעים איש הזקנים; ויהי, כנוח עליהם הרוח, ויתנבאו, ולא יספו.  יא,כו ויישארו שני-אנשים במחנה שם האחד אלדד ושם השני מידד ותנח עליהם הרוח, והמה בכתובים, ולא יצאו, האוהלה; ויתנבאו, במחנה.  יא,כז וירץ הנער, ויגד למשה ויאמר:  אלדד ומידד, מתנבאים במחנה.  יא,כח ויען יהושוע בן-נון, משרת משה מבחוריו--ויאמר:  אדוני משה, כלאם.  יא,כט ויאמר לו משה, המקנא אתה לי; ומי ייתן כל-עם יהוה, נביאים--כי-ייתן יהוה את-רוחו, עליהם.  יא,ל וייאסף משה, אל-המחנה--הוא, וזקני ישראל.  יא,לא ורוח נסע מאת יהוה, ויגז שלווים מן-הים, וייטוש על-המחנה כדרך יום כה וכדרך יום כה, סביבות המחנה--וכאמתיים, על-פני הארץ.  יא,לב ויקם העם כל-היום ההוא וכל-הלילה וכול יום המוחרת, ויאספו את-השליו--הממעיט, אסף עשרה חומרים; וישטחו להם שטוח, סביבות המחנה.  יא,לג הבשר, עודנו בין שיניהם--טרם, ייכרת; ואף יהוה, חרה בעם, ויך יהוה בעם, מכה רבה מאוד.  יא,לד ויקרא את-שם-המקום ההוא, קברות התאווה:  כי-שם, קברו, את-העם, המתאווים.  יא,לה מקברות התאווה נסעו העם, חצרות; ויהיו, בחצרות.  {פ}

יב,א ותדבר מרים ואהרון במשה, על-אודות האישה הכושית אשר לקח:  כי-אישה כושית, לקח.  יב,ב ויאמרו, הרק אך-במשה דיבר יהוה--הלוא, גם-בנו דיבר; וישמע, יהוה.  יב,ג והאיש משה, עניו מאוד--מכול, האדם, אשר, על-פני האדמה.  {ס}

יב,ד ויאמר יהוה פתאום, אל-משה ואל-אהרון ואל-מרים, צאו שלושתכם, אל-אוהל מועד; וייצאו, שלושתם.  יב,ה ויירד יהוה בעמוד ענן, ויעמוד פתח האוהל; ויקרא אהרון ומרים, וייצאו שניהם.  יב,ו ויאמר, שמעו-נא דבריי; אם-יהיה, נביאכם--יהוה במראה אליו אתוודע, בחלום אדבר-בו.  יב,ז לא-כן, עבדי משה:  בכל-ביתי, נאמן הוא.  יב,ח פה אל-פה אדבר-בו, ומראה ולא בחידות, ותמונת יהוה, יביט; ומדוע לא יראתם, לדבר בעבדי במשה.  יב,ט וייחר-אף יהוה בם, וילך.  יב,י והענן, סר מעל האוהל, והנה מרים, מצורעת כשלג; וייפן אהרון אל-מרים, והנה מצורעת.  יב,יא ויאמר אהרון, אל-משה:  בי אדוני--אל-נא תשת עלינו חטאת, אשר נואלנו ואשר חטאנו.  יב,יב אל-נא תהי, כמת, אשר בצאתו מרחם אימו, וייאכל חצי בשרו.  יב,יג ויצעק משה, אל-יהוה לאמור:  אל, נא רפא נא לה.  {פ}

יב,יד ויאמר יהוה אל-משה, ואביה ירוק ירק בפניה--הלוא תיכלם, שבעת ימים; תיסגר שבעת ימים, מחוץ למחנה, ואחר, תיאסף.  יב,טו ותיסגר מרים מחוץ למחנה, שבעת ימים; והעם לא נסע, עד-היאסף מרים.  יב,טז ואחר נסעו העם, מחצרות; ויחנו, במדבר פארן.  {פ}

יג,א וידבר יהוה, אל-משה לאמור.  יג,ב שלח-לך אנשים, ויתורו את-ארץ כנען, אשר-אני נותן, לבני ישראל:  איש אחד איש אחד למטה אבותיו, תשלחו--כול, נשיא בהם.  יג,ג וישלח אותם משה ממדבר פארן, על-פי יהוה:  כולם אנשים, ראשי בני-ישראל המה.  יג,ד ואלה, שמותם:  למטה ראובן, שמוע בן-זכור.  יג,ה למטה שמעון, שפט בן-חורי.  יג,ו למטה יהודה, כלב בן-יפונה.  יג,ז למטה יששכר, יגאל בן-יוסף.  יג,ח למטה אפריים, הושע בן-נון.  יג,ט למטה בנימין, פלטי בן-רפוא.  יג,י למטה זבולון, גדיאל בן-סודי.  יג,יא למטה יוסף, למטה מנשה--גדי, בן-סוסי.  יג,יב למטה דן, עמיאל בן-גמלי.  יג,יג למטה אשר, סתור בן-מיכאל.  יג,יד למטה נפתלי, נחבי בן-וופסי.  יג,טו למטה גד, גאואל בן-מכי.  יג,טז אלה שמות האנשים, אשר-שלח משה לתור את-הארץ; ויקרא משה להושע בן-נון, יהושוע.  יג,יז וישלח אותם משה, לתור את-ארץ כנען; ויאמר אליהם, עלו זה בנגב, ועליתם, את-ההר.  יג,יח וראיתם את-הארץ, מה-היא; ואת-העם, היושב עליה--החזק הוא הרפה, המעט הוא אם-רב.  יג,יט ומה הארץ, אשר-הוא יושב בה--הטובה היא, אם-רעה; ומה הערים, אשר-הוא יושב בהנה--הבמחנים, אם במבצרים.  יג,כ ומה הארץ השמנה היא אם-רזה, היש-בה עץ אם-אין, והתחזקתם, ולקחתם מפרי הארץ; והימים--ימי, ביכורי ענבים.  יג,כא ויעלו, ויתורו את-הארץ, ממדבר-צין עד-רחוב, לבוא חמת.  יג,כב ויעלו בנגב, ויבוא עד-חברון, ושם אחימן ששיי ותלמיי, ילידי הענק; וחברון, שבע שנים נבנתה, לפני, צוען מצריים.  יג,כג ויבואו עד-נחל אשכול, ויכרתו משם זמורה ואשכול ענבים אחד, ויישאוהו במוט, בשניים; ומן-הרימונים, ומן-התאנים.  יג,כד למקום ההוא, קרא נחל אשכול, על אודות האשכול, אשר-כרתו משם בני ישראל.  יג,כה וישובו, מתור הארץ, מקץ, ארבעים יום.  יג,כו וילכו ויבואו אל-משה ואל-אהרון ואל-כל-עדת בני-ישראל, אל-מדבר פארן--קדשה; וישיבו אותם דבר ואת-כל-העדה, ויראום את-פרי הארץ.  יג,כז ויספרו-לו, ויאמרו, באנו, אל-הארץ אשר שלחתנו; וגם זבת חלב ודבש, היא--וזה-פרייה.  יג,כח אפס כי-עז העם, היושב בארץ; והערים, בצורות גדולות מאוד, וגם-ילידי הענק, ראינו שם.  יג,כט עמלק יושב, בארץ הנגב; והחיתי והיבוסי והאמורי, יושב בהר, והכנעני יושב על-הים, ועל יד הירדן.  יג,ל ויהס כלב את-העם, אל-משה; ויאמר, עלה נעלה וירשנו אותה--כי-יכול נוכל, לה.  יג,לא והאנשים אשר-עלו עימו, אמרו, לא נוכל, לעלות אל-העם:  כי-חזק הוא, ממנו.  יג,לב ויוציאו דיבת הארץ, אשר תרו אותה, אל-בני ישראל, לאמור:  הארץ אשר עברנו בה לתור אותה, ארץ אוכלת יושביה היא, וכל-העם אשר-ראינו בתוכה, אנשי מידות.  יג,לג ושם ראינו, את-הנפילים בני ענק--מן-הנפילים; ונהי בעינינו כחגבים, וכן היינו בעיניהם.  יד,א ותישא, כל-העדה, וייתנו, את-קולם; ויבכו העם, בלילה ההוא.  יד,ב ויילונו על-משה ועל-אהרון, כול בני ישראל; ויאמרו אליהם כל-העדה, לו-מתנו בארץ מצריים, או במדבר הזה, לו-מתנו.  יד,ג ולמה יהוה מביא אותנו אל-הארץ הזאת, לנפול בחרב--נשינו וטפנו, יהיו לבז; הלוא טוב לנו, שוב מצריימה.  יד,ד ויאמרו, איש אל-אחיו:  ניתנה ראש, ונשובה מצריימה.  יד,ה וייפול משה ואהרון, על-פניהם, לפני, כל-קהל עדת בני ישראל.  יד,ו ויהושוע בן-נון, וכלב בן-יפונה, מן-התרים, את-הארץ--קרעו, בגדיהם.  יד,ז ויאמרו, אל-כל-עדת בני-ישראל לאמור:  הארץ, אשר עברנו בה לתור אותה--טובה הארץ, מאוד מאוד.  יד,ח אם-חפץ בנו, יהוה--והביא אותנו אל-הארץ הזאת, ונתנה לנו:  ארץ, אשר-היא זבת חלב ודבש.  יד,ט אך ביהוה, אל-תמרודו, ואתם אל-תיראו את-עם הארץ, כי לחמנו הם; סר צילם מעליהם ויהוה איתנו, אל-תיראום.  יד,י ויאמרו, כל-העדה, לרגום אותם, באבנים; וכבוד יהוה, נראה באוהל מועד, אל-כל-בני, ישראל.  {פ}

יד,יא ויאמר יהוה אל-משה, עד-אנה ינאצוני העם הזה; ועד-אנה, לא-יאמינו בי, בכול האותות, אשר עשיתי בקרבו.  יד,יב אכנו בדבר, ואורישנו; ואעשה, אותך, לגוי-גדול ועצום, ממנו.  יד,יג ויאמר משה, אל-יהוה:  ושמעו מצריים, כי-העלית בכוחך את-העם הזה מקרבו.  יד,יד ואמרו, אל-יושב הארץ הזאת, שמעו כי-אתה יהוה, בקרב העם הזה:  אשר-עין בעין נראה אתה יהוה, ועננך עומד עליהם, ובעמוד ענן אתה הולך לפניהם יומם, ובעמוד אש לילה.  יד,טו והמתה את-העם הזה, כאיש אחד; ואמרו, הגויים, אשר-שמעו את-שמעך, לאמור.  יד,טז מבלתי יכולת יהוה, להביא את-העם הזה, אל-הארץ, אשר-נשבע להם; וישחטם, במדבר.  יד,יז ועתה, יגדל-נא כוח אדוניי, כאשר דיברת, לאמור.  יד,יח יהוה, ארך אפיים ורב-חסד, נושא עוון, ופשע; ונקה, לא ינקה--פוקד עוון אבות על-בנים, על-שילשים ועל-ריבעים.  יד,יט סלח-נא, לעוון העם הזה--כגודל חסדך; וכאשר נשאת לעם הזה, ממצריים ועד-הנה.  יד,כ ויאמר יהוה, סלחתי כדברך.  יד,כא ואולם, חי-אני:  ויימלא כבוד-יהוה, את-כל-הארץ.  יד,כב כי כל-האנשים, הרואים את-כבודי ואת-אותותיי, אשר-עשיתי במצריים, ובמדבר; וינסו אותי, זה עשר פעמים, ולא שמעו, בקולי.  יד,כג אם-יראו, את-הארץ, אשר נשבעתי, לאבותם; וכל-מנאציי, לא יראוה.  יד,כד ועבדי כלב, עקב הייתה רוח אחרת עימו, וימלא, אחריי--והביאותיו, אל-הארץ אשר-בא שמה, וזרעו, יורישנה.  יד,כה והעמלקי והכנעני, יושב בעמק; מחר, פנו וסעו לכם המדבר--דרך ים-סוף.  {פ}

יד,כו וידבר יהוה, אל-משה ואל-אהרון לאמור.  יד,כז עד-מתיי, לעדה הרעה הזאת, אשר המה מלינים, עליי; את-תלונות בני ישראל, אשר המה מלינים עליי--שמעתי.  יד,כח אמור אליהם, חי-אני נאום-יהוה, אם-לא, כאשר דיברתם באוזניי:  כן, אעשה לכם.  יד,כט במדבר הזה ייפלו פגריכם וכל-פקודיכם, לכל-מספרכם, מבן עשרים שנה, ומעלה:  אשר הלינותם, עליי.  יד,ל אם-אתם, תבואו אל-הארץ, אשר נשאתי את-ידי, לשכן אתכם בה--כי אם-כלב בן-יפונה, ויהושוע בן-נון.  יד,לא וטפכם--אשר אמרתם, לבז יהיה:  והביאתי אותם--וידעו את-הארץ, אשר מאסתם בה.  יד,לב ופגריכם, אתם--ייפלו, במדבר הזה.  יד,לג ובניכם יהיו רועים במדבר, ארבעים שנה, ונשאו, את-זנותיכם--עד-תום פגריכם, במדבר.  יד,לד במספר הימים אשר-תרתם את-הארץ, ארבעים יום--יום לשנה יום לשנה תשאו את-עוונותיכם, ארבעים שנה; וידעתם, את-תנואתי.  יד,לה אני יהוה, דיברתי, אם-לא זאת אעשה לכל-העדה הרעה הזאת, הנועדים עליי; במדבר הזה ייתמו, ושם ימותו.  יד,לו והאנשים, אשר-שלח משה לתור את-הארץ; וישובו, וילינו עליו את-כל-העדה, להוציא דיבה, על-הארץ.  יד,לז וימותו, האנשים, מוציאי דיבת-הארץ, רעה--במגפה, לפני יהוה.  יד,לח ויהושוע בן-נון, וכלב בן-יפונה, חיו מן-האנשים ההם, ההולכים לתור את-הארץ.  יד,לט וידבר משה את-הדברים האלה, אל-כל-בני ישראל; ויתאבלו העם, מאוד.  יד,מ וישכימו בבוקר, ויעלו אל-ראש-ההר לאמור:  הננו, ועלינו אל-המקום אשר-אמר יהוה--כי חטאנו.  יד,מא ויאמר משה, למה זה אתם עוברים את-פי יהוה; והיא, לא תצלח.  יד,מב אל-תעלו, כי אין יהוה בקרבכם; ולא, תינגפו, לפני, אויביכם.  יד,מג כי העמלקי והכנעני שם לפניכם, ונפלתם בחרב:  כי-על-כן שבתם מאחרי יהוה, ולא-יהיה יהוה עימכם.  יד,מד ויעפילו, לעלות אל-ראש ההר; וארון ברית-יהוה ומשה, לא-משו מקרב המחנה.  יד,מה ויירד העמלקי והכנעני, היושב בהר ההוא; ויכום ויכתום, עד-החורמה.  {פ}

טו,א וידבר יהוה, אל-משה לאמור.  טו,ב דבר אל-בני ישראל, ואמרת אליהם:  כי תבואו, אל-ארץ מושבותיכם, אשר אני, נותן לכם.  טו,ג ועשיתם אישה ליהוה, עולה או-זבח, לפלא-נדר או בנדבה, או במועדיכם--לעשות ריח ניחוח, ליהוה, מן-הבקר, או מן-הצאן.  טו,ד והקריב המקריב קרבנו, ליהוה--מנחה, סולת עישרון, בלול, ברביעית ההין שמן.  טו,ה ויין לנסך רביעית ההין, תעשה על-העולה או לזבח--לכבש, האחד.  טו,ו או לאיל תעשה מנחה, סולת שני עשרונים, בלולה בשמן, שלישית ההין.  טו,ז ויין לנסך, שלישית ההין--תקריב ריח-ניחוח, ליהוה.  טו,ח וכי-תעשה בן-בקר, עולה או-זבח, לפלא-נדר או-שלמים, ליהוה.  טו,ט והקריב על-בן-הבקר מנחה, סולת שלושה עשרונים, בלול בשמן, חצי ההין.  טו,י ויין תקריב לנסך, חצי ההין--אישה ריח-ניחוח, ליהוה.  טו,יא ככה ייעשה, לשור האחד, או, לאיל האחד; או-לשה בכבשים, או בעיזים.  טו,יב כמספר, אשר תעשו--ככה תעשו לאחד, כמספרם.  טו,יג כל-האזרח יעשה-ככה, את-אלה, להקריב אישה ריח-ניחוח, ליהוה.  טו,יד וכי-יגור איתכם גר או אשר-בתוככם, לדורותיכם, ועשה אישה ריח-ניחוח, ליהוה--כאשר תעשו, כן יעשה.  טו,טו הקהל, חוקה אחת לכם ולגר הגר:  חוקת עולם לדורותיכם, ככם כגר יהיה לפני יהוה.  טו,טז תורה אחת ומשפט אחד, יהיה לכם, ולגר, הגר איתכם.  {פ}

טו,יז וידבר יהוה, אל-משה לאמור.  טו,יח דבר אל-בני ישראל, ואמרת אליהם:  בבואכם, אל-הארץ, אשר אני מביא אתכם, שמה.  טו,יט והיה, באכולכם מלחם הארץ--תרימו תרומה, ליהוה.  טו,כ ראשית, עריסותיכם--חלה, תרימו תרומה:  כתרומת גורן, כן תרימו אותה.  טו,כא מראשית, עריסותיכם, תיתנו ליהוה, תרומה--לדורותיכם.  {ס}

טו,כב וכי תשגו--ולא תעשו, את כל-המצוות האלה:  אשר-דיבר יהוה, אל-משה.  טו,כג את כל-אשר ציווה יהוה אליכם, ביד-משה:  מן-היום אשר ציווה יהוה, והלאה--לדורותיכם.  טו,כד והיה, אם מעיני העדה נעשתה לשגגה, ועשו כל-העדה פר בן-בקר אחד לעולה לריח ניחוח ליהוה, ומנחתו ונסכו כמשפט; ושעיר-עיזים אחד, לחטאת.  טו,כה וכיפר הכוהן, על-כל-עדת בני ישראל--ונסלח להם:  כי-שגגה היא--והם הביאו את-קרבנם אישה ליהוה וחטאתם לפני יהוה, על-שגגתם.  טו,כו ונסלח, לכל-עדת בני ישראל, ולגר, הגר בתוכם:  כי לכל-העם, בשגגה.  {ס}

טו,כז ואם-נפש אחת, תחטא בשגגה--והקריבה עז בת-שנתה, לחטאת.  טו,כח וכיפר הכוהן, על-הנפש השוגגת בחטאה בשגגה--לפני יהוה:  לכפר עליו, ונסלח לו.  טו,כט האזרח בבני ישראל, ולגר הגר בתוכם--תורה אחת יהיה לכם, לעושה בשגגה.  טו,ל והנפש אשר-תעשה ביד רמה, מן-האזרח ומן-הגר--את-יהוה, הוא מגדף; ונכרתה הנפש ההיא, מקרב עמה.  טו,לא כי דבר-יהוה בזה, ואת-מצותו הפר; היכרת תיכרת הנפש ההיא, עוונה בה.  {פ}

טו,לב ויהיו בני-ישראל, במדבר; וימצאו, איש מקושש עצים--ביום השבת.  טו,לג ויקריבו אותו, המוצאים אותו מקושש עצים--אל-משה, ואל-אהרון, ואל, כל-העדה.  טו,לד ויניחו אותו, במשמר:  כי לא פורש, מה-ייעשה לו.  {ס}

טו,לה ויאמר יהוה אל-משה, מות יומת האיש; רגום אותו באבנים כל-העדה, מחוץ למחנה.  טו,לו ויוציאו אותו כל-העדה, אל-מחוץ למחנה, וירגמו אותו באבנים, וימות:  כאשר ציווה יהוה, את-משה.  {פ}

טו,לז ויאמר יהוה, אל-משה לאמור.  טו,לח דבר אל-בני ישראל, ואמרת אליהם, ועשו להם ציצית על-כנפי בגדיהם, לדורותם; ונתנו על-ציצית הכנף, פתיל תכלת.  טו,לט והיה לכם, לציצית, וראיתם אותו וזכרתם את-כל-מצוות יהוה, ועשיתם אותם; ולא-תתורו אחרי לבבכם, ואחרי עיניכם, אשר-אתם זונים, אחריהם.  טו,מ למען תזכרו, ועשיתם את-כל-מצוותיי; והייתם קדושים, לאלוהיכם.  טו,מא אני יהוה אלוהיכם, אשר הוצאתי אתכם מארץ מצריים, להיות לכם, לאלוהים:  אני, יהוה אלוהיכם.  {פ}

טז,א וייקח קורח, בן-יצהר בן-קהת בן-לוי; ודתן ואבירם בני אליאב, ואון בן-פלת--בני ראובן.  טז,ב ויקומו לפני משה, ואנשים מבני-ישראל חמישים ומאתיים, נשיאי עדה קריאי מועד, אנשי-שם.  טז,ג וייקהלו על-משה ועל-אהרון, ויאמרו אליהם רב-לכם--כי כל-העדה כולם קדושים, ובתוכם יהוה; ומדוע תתנשאו, על-קהל יהוה.  טז,ד וישמע משה, וייפול על-פניו.  טז,ה וידבר אל-קורח ואל-כל-עדתו, לאמור, בוקר ויודע יהוה את-אשר-לו ואת-הקדוש, והקריב אליו; ואת אשר יבחר-בו, יקריב אליו.  טז,ו זאת, עשו:  קחו-לכם מחתות, קורח וכל-עדתו.  טז,ז ותנו בהן אש ושימו עליהן קטורת לפני יהוה, מחר, והיה האיש אשר-יבחר יהוה, הוא הקדוש; רב-לכם, בני לוי.  טז,ח ויאמר משה, אל-קורח:  שמעו-נא, בני לוי.  טז,ט המעט מכם, כי-הבדיל אלוהי ישראל אתכם מעדת ישראל, להקריב אתכם, אליו--לעבוד, את-עבודת משכן יהוה, ולעמוד לפני העדה, לשרתם.  טז,י ויקרב, אותך, ואת-כל-אחיך בני-לוי, איתך; וביקשתם, גם-כהונה.  טז,יא לכן, אתה וכל-עדתך--הנועדים, על-יהוה; ואהרון מה-הוא, כי תלינו עליו.  טז,יב וישלח משה, לקרוא לדתן ולאבירם בני אליאב; ויאמרו, לא נעלה.  טז,יג המעט, כי העליתנו מארץ זבת חלב ודבש, להמיתנו, במדבר:  כי-תשתרר עלינו, גם-השתרר.  טז,יד אף לא אל-ארץ זבת חלב ודבש, הביאותנו, ותיתן-לנו, נחלת שדה וכרם; העיני האנשים ההם, תנקר--לא נעלה.  טז,טו וייחר למשה, מאוד, ויאמר אל-יהוה, אל-תפן אל-מנחתם; לא חמור אחד מהם, נשאתי, ולא הרעותי, את-אחד מהם.  טז,טז ויאמר משה, אל-קורח, אתה וכל-עדתך, היו לפני יהוה:  אתה והם ואהרון, מחר.  טז,יז וקחו איש מחתתו, ונתתם עליהם קטורת, והקרבתם לפני יהוה איש מחתתו, חמישים ומאתיים מחתות; ואתה ואהרון, איש מחתתו.  טז,יח ויקחו איש מחתתו, וייתנו עליהם אש, וישימו עליהם, קטורת; ויעמדו, פתח אוהל מועד--ומשה ואהרון.  טז,יט ויקהל עליהם קורח את-כל-העדה, אל-פתח אוהל מועד; ויירא כבוד-יהוה, אל-כל-העדה.  {ס}

טז,כ וידבר יהוה, אל-משה ואל-אהרון לאמור.  טז,כא היבדלו, מתוך העדה הזאת; ואכלה אותם, כרגע.  טז,כב וייפלו על-פניהם, ויאמרו, אל, אלוהי הרוחות לכל-בשר:  האיש אחד יחטא, ועל כל-העדה תקצוף.  {ס}

טז,כג וידבר יהוה, אל-משה לאמור.  טז,כד דבר אל-העדה, לאמור:  היעלו, מסביב, למשכן-קורח, דתן ואבירם.  טז,כה ויקם משה, וילך אל-דתן ואבירם; וילכו אחריו, זקני ישראל.  טז,כו וידבר אל-העדה לאמור, סורו נא מעל אוהלי האנשים הרשעים האלה, ואל-תיגעו, בכל-אשר להם:  פן-תיספו, בכל-חטאותם.  טז,כז וייעלו, מעל משכן-קורח דתן ואבירם--מסביב; ודתן ואבירם יצאו ניצבים, פתח אוהליהם, ונשיהם ובניהם, וטפם.  טז,כח ויאמר, משה, בזאת תדעון, כי-יהוה שלחני לעשות את כל-המעשים האלה:  כי-לא, מליבי.  טז,כט אם-כמות כל-האדם, ימותון אלה, ופקודת כל-האדם, ייפקד עליהם--לא יהוה, שלחני.  טז,ל ואם-בריאה יברא יהוה, ופצתה האדמה את-פיה ובלעה אותם ואת-כל-אשר להם, וירדו חיים, שאולה--וידעתם, כי ניאצו האנשים האלה את-יהוה.  טז,לא ויהי, ככלותו, לדבר, את כל-הדברים האלה; ותיבקע האדמה, אשר תחתיהם.  טז,לב ותפתח הארץ את-פיה, ותבלע אותם ואת-בתיהם, ואת כל-האדם אשר לקורח, ואת כל-הרכוש.  טז,לג ויירדו הם וכל-אשר להם, חיים--שאולה; ותכס עליהם הארץ, ויאבדו מתוך הקהל.  טז,לד וכל-ישראל, אשר סביבותיהם--נסו לקולם:  כי אמרו, פן-תבלענו הארץ.  טז,לה ואש יצאה, מאת יהוה; ותאכל, את החמישים ומאתיים איש, מקריבי, הקטורת.  {ס}

יז,א וידבר יהוה, אל-משה לאמור.  יז,ב אמור אל-אלעזר בן-אהרון הכוהן, וירם את-המחתות מבין השריפה, ואת-האש, זרה-הלאה:  כי, קדשו.  יז,ג את מחתות החטאים האלה בנפשותם, ועשו אותם ריקועי פחים ציפוי למזבח--כי-הקריבום לפני-יהוה, ויקדשו; ויהיו לאות, לבני ישראל.  יז,ד וייקח אלעזר הכוהן, את מחתות הנחושת, אשר הקריבו, השרופים; וירקעום, ציפוי למזבח.  יז,ה זיכרון לבני ישראל, למען אשר לא-יקרב איש זר אשר לא מזרע אהרון הוא, להקטיר קטורת, לפני יהוה; ולא-יהיה כקורח וכעדתו, כאשר דיבר יהוה ביד-משה לו.  {פ}

יז,ו ויילונו כל-עדת בני-ישראל, ממוחרת, על-משה ועל-אהרון, לאמור:  אתם המיתם, את-עם יהוה.  יז,ז ויהי, בהיקהל העדה על-משה ועל-אהרון, ויפנו אל-אוהל מועד, והנה כיסהו הענן; ויירא, כבוד יהוה.  יז,ח ויבוא משה ואהרון, אל-פני אוהל מועד.  {ס}

יז,ט וידבר יהוה, אל-משה לאמור.  יז,י הירומו, מתוך העדה הזאת, ואכלה אותם, כרגע; וייפלו, על-פניהם.  יז,יא ויאמר משה אל-אהרון, קח את-המחתה ותן-עליה אש מעל המזבח ושים קטורת, והולך מהרה אל-העדה, וכפר עליהם:  כי-יצא הקצף מלפני יהוה, החל הנגף.  יז,יב וייקח אהרון כאשר דיבר משה, וירץ אל-תוך הקהל, והנה החל הנגף, בעם; וייתן, את-הקטורת, ויכפר, על-העם.  יז,יג ויעמוד בין-המתים, ובין החיים; ותיעצר, המגפה.  יז,יד ויהיו, המתים במגפה, ארבעה עשר אלף, ושבע מאות--מלבד המתים, על-דבר-קורח.  יז,טו וישב אהרון אל-משה, אל-פתח אוהל מועד; והמגפה, נעצרה.  {פ}

יז,טז וידבר יהוה, אל-משה לאמור.  יז,יז דבר אל-בני ישראל, וקח מאיתם מטה מטה לבית אב מאת כל-נשיאיהם לבית אבותם--שנים עשר, מטות:  איש את-שמו, תכתוב על-מטהו.  יז,יח ואת שם אהרון, תכתוב על-מטה לוי:  כי מטה אחד, לראש בית אבותם.  יז,יט והנחתם, באוהל מועד--לפני, העדות, אשר איוועד לכם, שמה.  יז,כ והיה, האיש אשר אבחר-בו--מטהו יפרח; והשיכותי מעליי, את-תלונות בני ישראל, אשר הם מלינים, עליכם.  יז,כא וידבר משה אל-בני ישראל, וייתנו אליו כל-נשיאיהם מטה לנשיא אחד מטה לנשיא אחד לבית אבותם--שנים עשר, מטות; ומטה אהרון, בתוך מטותם.  יז,כב וינח משה את-המטות, לפני יהוה, באוהל, העדות.  יז,כג ויהי ממוחרת, ויבוא משה אל-אוהל העדות, והנה פרח מטה-אהרון, לבית לוי; ויוצא פרח ויצץ ציץ, ויגמול שקדים.  יז,כד ויוצא משה את-כל-המטות מלפני יהוה, אל-כל-בני ישראל; ויראו ויקחו, איש מטהו.  {פ}

יז,כה ויאמר יהוה אל-משה, השב את-מטה אהרון לפני העדות, למשמרת לאות, לבני-מרי; ותכל תלונותם מעליי, ולא ימותו.  יז,כו ויעש, משה:  כאשר ציווה יהוה אותו, כן עשה.  {פ}

יז,כז ויאמרו בני ישראל, אל-משה לאמור:  הן גווענו אבדנו, כולנו אבדנו.  יז,כח כול הקרב הקרב אל-משכן יהוה, ימות; האם תמנו, לגווע.  {ס}

יח,א ויאמר יהוה, אל-אהרון, אתה ובניך ובית-אביך איתך, תשאו את-עוון המקדש; ואתה ובניך איתך, תשאו את-עוון כהונתכם.  יח,ב וגם את-אחיך מטה לוי שבט אביך, הקרב איתך, ויילוו עליך, וישרתוך; ואתה ובניך איתך, לפני אוהל העדות.  יח,ג ושמרו, משמרתך, ומשמרת, כל-האוהל:  אך אל-כלי הקודש ואל-המזבח לא יקרבו, ולא-ימותו גם-הם גם-אתם.  יח,ד ונלוו עליך--ושמרו את-משמרת אוהל מועד, לכול עבודת האוהל; וזר, לא-יקרב אליכם.  יח,ה ושמרתם, את משמרת הקודש, ואת, משמרת המזבח; ולא-יהיה עוד קצף, על-בני ישראל.  יח,ו ואני, הנה לקחתי את-אחיכם הלויים, מתוך, בני ישראל--לכם מתנה נתונים, ליהוה, לעבוד, את-עבודת אוהל מועד.  יח,ז ואתה ובניך איתך תשמרו את-כהונתכם לכל-דבר המזבח, ולמבית לפרוכת--ועבדתם; עבודת מתנה, אתן את-כהונתכם, והזר הקרב, יומת.  {פ}

יח,ח וידבר יהוה, אל-אהרון, ואני הנה נתתי לך, את-משמרת תרומותיי:  לכל-קודשי בני-ישראל לך נתתים למושחה, ולבניך--לחוק-עולם.  יח,ט זה-יהיה לך מקודש הקודשים, מן-האש:  כל-קרבנם לכל-מנחתם ולכל-חטאתם, ולכל-אשמם אשר ישיבו לי--קודש קודשים לך הוא, ולבניך.  יח,י בקודש הקודשים, תאכלנו; כל-זכר יאכל אותו, קודש יהיה-לך.  יח,יא וזה-לך תרומת מתנם, לכל-תנופות בני ישראל--לך נתתים ולבניך ולבנותיך איתך, לחוק-עולם:  כל-טהור בביתך, יאכל אותו.  יח,יב כול חלב יצהר, וכל-חלב תירוש ודגן--ראשיתם אשר-ייתנו ליהוה, לך נתתים.  יח,יג ביכורי כל-אשר בארצם, אשר-יביאו ליהוה--לך יהיה:  כל-טהור בביתך, יאכלנו.  יח,יד כל-חרם בישראל, לך יהיה.  יח,טו כל-פטר רחם לכל-בשר אשר-יקריבו ליהוה, באדם ובבהמה--יהיה-לך:  אך פדה תפדה, את בכור האדם, ואת בכור-הבהמה הטמאה, תפדה.  יח,טז ופדוייו, מבן-חודש תפדה, בערכך, כסף חמשת שקלים בשקל הקודש:  עשרים גרה, הוא.  יח,יז אך בכור-שור או-בכור כשב או-בכור עז, לא תפדה--קודש הם:  את-דמם תזרוק על-המזבח, ואת-חלבם תקטיר--אישה לריח ניחוח, ליהוה.  יח,יח ובשרם, יהיה-לך:  כחזה התנופה וכשוק הימין, לך יהיה.  יח,יט כול תרומות הקודשים, אשר ירימו בני-ישראל ליהוה--נתתי לך ולבניך ולבנותיך איתך, לחוק-עולם:  ברית מלח עולם היא לפני יהוה, לך ולזרעך איתך.  יח,כ ויאמר יהוה אל-אהרון, בארצם לא תנחל, וחלק, לא-יהיה לך בתוכם:  אני חלקך ונחלתך, בתוך בני ישראל.  {ס}

יח,כא ולבני לוי, הנה נתתי כל-מעשר בישראל לנחלה, חלף עבודתם אשר-הם עובדים, את-עבודת אוהל מועד.  יח,כב ולא-יקרבו עוד בני ישראל, אל-אוהל מועד, לשאת חטא, למות.  יח,כג ועבד הלוי הוא, את-עבודת אוהל מועד, והם, ישאו עוונם:  חוקת עולם, לדורותיכם, ובתוך בני ישראל, לא ינחלו נחלה.  יח,כד כי את-מעשר בני-ישראל, אשר ירימו ליהוה תרומה, נתתי ללויים, לנחלה; על-כן, אמרתי להם, בתוך בני ישראל, לא ינחלו נחלה.  {פ}

יח,כה וידבר יהוה, אל-משה לאמור.  יח,כו ואל-הלויים תדבר, ואמרת אליהם, כי-תקחו מאת בני-ישראל את-המעשר אשר נתתי לכם מאיתם, בנחלתכם--והרמותם ממנו תרומת יהוה, מעשר מן-המעשר.  יח,כז ונחשב לכם, תרומתכם--כדגן, מן-הגורן, וכמלאה, מן-היקב.  יח,כח כן תרימו גם-אתם, תרומת יהוה, מכול מעשרותיכם, אשר תקחו מאת בני ישראל; ונתתם ממנו את-תרומת יהוה, לאהרון הכוהן.  יח,כט מכול, מתנותיכם, תרימו, את כל-תרומת יהוה:  מכל-חלבו--את-מקדשו, ממנו.  יח,ל ואמרת, אליהם:  בהרימכם את-חלבו, ממנו, ונחשב ללויים, כתבואת גורן וכתבואת יקב.  יח,לא ואכלתם אותו בכל-מקום, אתם וביתכם:  כי-שכר הוא לכם, חלף עבודתכם באוהל מועד.  יח,לב ולא-תשאו עליו חטא, בהרימכם את-חלבו ממנו; ואת-קודשי בני-ישראל לא תחללו, ולא תמותו.  {פ}

יט,א וידבר יהוה, אל-משה ואל-אהרון לאמור.  יט,ב זאת חוקת התורה, אשר-ציווה יהוה לאמור:  דבר אל-בני ישראל, ויקחו אליך פרה אדומה תמימה אשר אין-בה מום, אשר לא-עלה עליה, עול.  יט,ג ונתתם אותה, אל-אלעזר הכוהן; והוציא אותה אל-מחוץ למחנה, ושחט אותה לפניו.  יט,ד ולקח אלעזר הכוהן, מדמה--באצבעו; והזה אל-נוכח פני אוהל-מועד, מדמה--שבע פעמים.  יט,ה ושרף את-הפרה, לעיניו:  את-עורה ואת-בשרה ואת-דמה, על-פרשה ישרוף.  יט,ו ולקח הכוהן, עץ ארז ואיזוב--ושני תולעת; והשליך, אל-תוך שריפת הפרה.  יט,ז וכיבס בגדיו הכוהן, ורחץ בשרו במים, ואחר, יבוא אל-המחנה; וטמא הכוהן, עד-הערב.  יט,ח והשורף אותה--יכבס בגדיו במים, ורחץ בשרו במים; וטמא, עד-הערב.  יט,ט ואסף איש טהור, את אפר הפרה, והניח מחוץ למחנה, במקום טהור; והייתה לעדת בני-ישראל למשמרת, למי נידה--חטאת היא.  יט,י וכיבס האוסף את-אפר הפרה, את-בגדיו, וטמא, עד-הערב; והייתה לבני ישראל, ולגר הגר בתוכם--לחוקת עולם.  יט,יא הנוגע במת, לכל-נפש אדם--וטמא, שבעת ימים.  יט,יב הוא יתחטא-בו ביום השלישי, וביום השביעי--יטהר; ואם-לא יתחטא ביום השלישי, וביום השביעי--לא יטהר.  יט,יג כל-הנוגע במת בנפש האדם אשר-ימות ולא יתחטא, את-משכן יהוה טימא--ונכרתה הנפש ההיא, מישראל:  כי מי נידה לא-זורק עליו, טמא יהיה--עוד, טומאתו בו.  יט,יד זאת, התורה, אדם, כי-ימות באוהל:  כל-הבא אל-האוהל וכל-אשר באוהל, יטמא שבעת ימים.  יט,טו וכול כלי פתוח, אשר אין-צמיד פתיל עליו--טמא, הוא.  יט,טז וכול אשר-ייגע על-פני השדה, בחלל-חרב או במת, או-בעצם אדם, או בקבר--יטמא, שבעת ימים.  יט,יז ולקחו, לטמא, מעפר, שריפת החטאת; ונתן עליו מים חיים, אל-כלי.  יט,יח ולקח איזוב וטבל במים, איש טהור, והזה על-האוהל ועל-כל-הכלים, ועל-הנפשות אשר היו-שם; ועל-הנוגע, בעצם או בחלל, או במת, או בקבר.  יט,יט והזה הטהור על-הטמא, ביום השלישי וביום השביעי; וחיטאו ביום השביעי, וכיבס בגדיו ורחץ במים וטהר בערב.  יט,כ ואיש אשר-יטמא ולא יתחטא, ונכרתה הנפש ההיא מתוך הקהל:  כי את-מקדש יהוה טימא, מי נידה לא-זורק עליו--טמא הוא.  יט,כא והייתה להם, לחוקת עולם; ומזה מי-הנידה, יכבס בגדיו, והנוגע במי הנידה, יטמא עד-הערב.  יט,כב וכול אשר-ייגע-בו הטמא, יטמא; והנפש הנוגעת, תטמא עד-הערב.  {פ}

כ,א ויבואו בני-ישראל כל-העדה מדבר-צין, בחודש הראשון, ויישב העם, בקדש; ותמת שם מרים, ותיקבר שם.  כ,ב ולא-היה מים, לעדה; וייקהלו, על-משה ועל-אהרון.  כ,ג וירב העם, עם-משה; ויאמרו לאמור, ולו גווענו בגווע אחינו לפני יהוה.  כ,ד ולמה הבאתם את-קהל יהוה, אל-המדבר הזה, למות שם, אנחנו ובעירנו.  כ,ה ולמה העליתונו, ממצריים, להביא אותנו, אל-המקום הרע הזה:  לא מקום זרע, ותאנה וגפן ורימון, ומים אין, לשתות.  כ,ו ויבוא משה ואהרון מפני הקהל, אל-פתח אוהל מועד, וייפלו, על-פניהם; ויירא כבוד-יהוה, אליהם.  {פ}

כ,ז וידבר יהוה, אל-משה לאמור.  כ,ח קח את-המטה, והקהל את-העדה אתה ואהרון אחיך, ודיברתם אל-הסלע לעיניהם, ונתן מימיו; והוצאת להם מים מן-הסלע, והשקית את-העדה ואת-בעירם.  כ,ט וייקח משה את-המטה, מלפני יהוה, כאשר, ציווהו.  כ,י ויקהילו משה ואהרון, את-הקהל--אל-פני הסלע; ויאמר להם, שמעו-נא המורים--המן-הסלע הזה, נוציא לכם מים.  כ,יא וירם משה את-ידו, ויך את-הסלע במטהו--פעמיים; וייצאו מים רבים, ותשת העדה ובעירם.  {ס}

כ,יב ויאמר יהוה, אל-משה ואל-אהרון, יען לא-האמנתם בי, להקדישני לעיני בני ישראל--לכן, לא תביאו את-הקהל הזה, אל-הארץ, אשר-נתתי להם.  כ,יג המה מי מריבה, אשר-רבו בני-ישראל את-יהוה; וייקדש, בם.  {ס}

כ,יד וישלח משה מלאכים מקדש, אל-מלך אדום:  כה אמר, אחיך ישראל, אתה ידעת, את כל-התלאה אשר מצאתנו.  כ,טו ויירדו אבותינו מצריימה, ונשב במצריים ימים רבים; וירעו לנו מצריים, ולאבותינו.  כ,טז ונצעק אל-יהוה, וישמע קולנו, וישלח מלאך, ויוציאנו ממצריים; והנה אנחנו בקדש, עיר קצה גבולך.  כ,יז נעברה-נא בארצך, לא נעבור בשדה ובכרם, ולא נשתה, מי באר:  דרך המלך נלך, לא ניטה ימין ושמאל, עד אשר-נעבור, גבולך.  כ,יח ויאמר אליו אדום, לא תעבור בי--פן-בחרב, אצא לקראתך.  כ,יט ויאמרו אליו בני-ישראל, במסילה נעלה, ואם-מימיך נשתה אני ומקניי, ונתתי מכרם; רק אין-דבר, ברגליי אעבורה.  כ,כ ויאמר, לא תעבור; וייצא אדום לקראתו, בעם כבד וביד חזקה.  כ,כא וימאן אדום, נתון את-ישראל, עבור, בגבולו; ויט ישראל, מעליו.  {פ}

כ,כב ויסעו, מקדש; ויבואו בני-ישראל כל-העדה, הור ההר.  כ,כג ויאמר יהוה אל-משה ואל-אהרון, בהור ההר, על-גבול ארץ-אדום, לאמור.  כ,כד ייאסף אהרון, אל-עמיו, כי לא יבוא אל-הארץ, אשר נתתי לבני ישראל--על אשר-מריתם את-פי, למי מריבה.  כ,כה קח, את-אהרון, ואת-אלעזר, בנו; והעל אותם, הור ההר.  כ,כו והפשט את-אהרון את-בגדיו, והלבשתם את-אלעזר בנו; ואהרון ייאסף, ומת שם.  כ,כז ויעש משה, כאשר ציווה יהוה; ויעלו אל-הור ההר, לעיני כל-העדה.  כ,כח ויפשט משה את-אהרון את-בגדיו, וילבש אותם את-אלעזר בנו, וימת אהרון שם, בראש ההר; ויירד משה ואלעזר, מן-ההר.  כ,כט ויראו, כל-העדה, כי גווע, אהרון; ויבכו את-אהרון שלושים יום, כול בית ישראל.  {ס}

כא,א וישמע הכנעני מלך-ערד, יושב הנגב, כי בא ישראל, דרך האתרים; ויילחם, בישראל, וישב ממנו, שבי.  כא,ב ויידר ישראל נדר ליהוה, ויאמר:  אם-נתון תיתן את-העם הזה, בידי--והחרמתי, את-עריהם.  כא,ג וישמע יהוה בקול ישראל, וייתן את-הכנעני, ויחרם אתהם, ואת-עריהם; ויקרא שם-המקום, חורמה.  {פ}

כא,ד ויסעו מהור ההר, דרך ים-סוף, לסבוב, את-ארץ אדום; ותקצר נפש-העם, בדרך.  כא,ה וידבר העם, באלוהים ובמשה, למה העליתונו ממצריים, למות במדבר:  כי אין לחם, ואין מים, ונפשנו קצה, בלחם הקלוקל.  כא,ו וישלח יהוה בעם, את הנחשים השרפים, וינשכו, את-העם; וימת עם-רב, מישראל.  כא,ז ויבוא העם אל-משה ויאמרו חטאנו, כי-דיברנו ביהוה ובך--התפלל אל-יהוה, ויסר מעלינו את-הנחש; ויתפלל משה, בעד העם.  כא,ח ויאמר יהוה אל-משה, עשה לך שרף, ושים אותו, על-נס; והיה, כל-הנשוך, וראה אותו, וחי.  כא,ט ויעש משה נחש נחושת, וישימהו על-הנס; והיה, אם-נשך הנחש את-איש--והביט אל-נחש הנחושת, וחי.  כא,י ויסעו, בני ישראל; ויחנו, באובות.  כא,יא ויסעו, מאובות; ויחנו בעיי העברים, במדבר אשר על-פני מואב, ממזרח, השמש.  כא,יב משם, נסעו; ויחנו, בנחל זרד.  כא,יג משם, נסעו, ויחנו מעבר ארנון אשר במדבר, היוצא מגבול האמורי:  כי ארנון גבול מואב, בין מואב ובין האמורי.  כא,יד על-כן, ייאמר, בספר, מלחמות יהוה:  את-והב בסופה, ואת-הנחלים ארנון.  כא,טו ואשד, הנחלים, אשר נטה, לשבת ער; ונשען, לגבול מואב.  כא,טז ומשם, בארה:  היא הבאר, אשר אמר יהוה למשה, אסוף את-העם, ואתנה להם מים.  {ס}

כא,יז אז ישיר ישראל, את-השירה הזאת:  עלי באר, ענו-לה.  כא,יח באר חפרוה שרים, כרוה נדיבי העם, במחוקק, במשענותם; וממדבר, מתנה.  כא,יט וממתנה, נחליאל; ומנחליאל, במות.  כא,כ ומבמות, הגיא אשר בשדה מואב--ראש, הפסגה; ונשקפה, על-פני הישימון.  {פ}

כא,כא וישלח ישראל מלאכים, אל-סיחון מלך-האמורי לאמור.  כא,כב אעברה בארצך, לא ניטה בשדה ובכרם--לא נשתה, מי באר:  בדרך המלך נלך, עד אשר-נעבור גבולך.  כא,כג ולא-נתן סיחון את-ישראל, עבור בגבולו, ויאסוף סיחון את-כל-עמו וייצא לקראת ישראל המדברה, ויבוא יהצה; ויילחם, בישראל.  כא,כד ויכהו ישראל, לפי-חרב; ויירש את-ארצו מארנון, עד-יבוק עד-בני עמון--כי עז, גבול בני עמון.  כא,כה וייקח, ישראל, את כל-הערים, האלה; ויישב ישראל בכל-ערי האמורי, בחשבון ובכל-בנותיה.  כא,כו כי חשבון--עיר סיחון מלך האמורי, היא; והוא נלחם, במלך מואב הראשון, וייקח את-כל-ארצו מידו, עד-ארנון.  כא,כז על-כן יאמרו המושלים, בואו חשבון; תיבנה ותיכונן, עיר סיחון.  כא,כח כי-אש יצאה מחשבון, להבה מקרית סיחון:  אכלה ער מואב, בעלי במות ארנון.  כא,כט אוי-לך מואב, אבדת עם-כמוש; נתן בניו פליטים ובנותיו בשבית, למלך אמורי סיחון.  כא,ל ונירם אבד חשבון, עד-דיבון; ונשים עד-נופח, אשר עד-מידבא.  כא,לא ויישב, ישראל, בארץ, האמורי.  כא,לב וישלח משה לרגל את-יעזר, וילכדו בנותיה; ויורש, את-האמורי אשר-שם.  כא,לג ויפנו, ויעלו, דרך, הבשן; וייצא עוג מלך-הבשן לקראתם הוא וכל-עמו, למלחמה--אדרעי.  כא,לד ויאמר יהוה אל-משה, אל-תירא אותו--כי בידך נתתי אותו ואת-כל-עמו, ואת-ארצו; ועשית לו--כאשר עשית לסיחון מלך האמורי, אשר יושב בחשבון.  כא,לה ויכו אותו ואת-בניו ואת-כל-עמו, עד-בלתי השאיר-לו שריד; ויירשו, את-ארצו.  כב,א ויסעו, בני ישראל; ויחנו בערבות מואב, מעבר לירדן ירחו.  {ס}

כב,ב וירא בלק, בן-ציפור, את כל-אשר-עשה ישראל, לאמורי.  כב,ג ויגר מואב מפני העם, מאוד--כי רב-הוא; ויקץ מואב, מפני בני ישראל.  כב,ד ויאמר מואב אל-זקני מדיין, עתה ילחכו הקהל את-כל-סביבותינו, כלחוך השור, את ירק השדה; ובלק בן-ציפור מלך למואב, בעת ההיא.  כב,ה וישלח מלאכים אל-בלעם בן-בעור, פתורה אשר על-הנהר ארץ בני-עמו--לקרוא-לו:  לאמור, הנה עם יצא ממצריים הנה כיסה את-עין הארץ, והוא יושב, ממולי.  כב,ו ועתה לכה-נא אורה-לי את-העם הזה, כי-עצום הוא ממני--אוליי אוכל נכה-בו, ואגרשנו מן-הארץ:  כי ידעתי, את אשר-תברך מבורך, ואשר תאור, יואר.  כב,ז וילכו זקני מואב, וזקני מדיין, וקסמים, בידם; ויבואו, אל-בלעם, וידברו אליו, דברי בלק.  כב,ח ויאמר אליהם, לינו פה הלילה, והשיבותי אתכם דבר, כאשר ידבר יהוה אליי; ויישבו שרי-מואב, עם-בלעם.  כב,ט ויבוא אלוהים, אל-בלעם; ויאמר, מי האנשים האלה עימך.  כב,י ויאמר בלעם, אל-האלוהים:  בלק בן-ציפור מלך מואב, שלח אליי.  כב,יא הנה העם היוצא ממצריים, ויכס את-עין הארץ; עתה, לכה קובה-לי אותו--אוליי אוכל להילחם בו, וגירשתיו.  כב,יב ויאמר אלוהים אל-בלעם, לא תלך עימהם; לא תאור את-העם, כי ברוך הוא.  כב,יג ויקם בלעם, בבוקר, ויאמר אל-שרי בלק, לכו אל-ארצכם:  כי מיאן יהוה, לתיתי להלוך עימכם.  כב,יד ויקומו שרי מואב, ויבואו אל-בלק; ויאמרו, מיאן בלעם הלוך עימנו.  כב,טו ויוסף עוד, בלק, שלוח שרים, רבים ונכבדים מאלה.  כב,טז ויבואו, אל-בלעם; ויאמרו לו, כה אמר בלק בן-ציפור, אל-נא תימנע, מהלוך אליי.  כב,יז כי-כבד אכבדך מאוד, וכול אשר-תאמר אליי אעשה; ולכה-נא, קובה-לי, את, העם הזה.  כב,יח ויען בלעם, ויאמר אל-עבדי בלק, אם-ייתן-לי בלק מלוא ביתו, כסף וזהב--לא אוכל, לעבור את-פי יהוה אלוהיי, לעשות קטנה, או גדולה.  כב,יט ועתה, שבו נא בזה גם-אתם--הלילה; ואדעה, מה-יוסף יהוה דבר עימי.  כב,כ ויבוא אלוהים אל-בלעם, לילה, ויאמר לו אם-לקרוא לך באו האנשים, קום לך איתם; ואך, את-הדבר אשר-אדבר אליך--אותו תעשה.  כב,כא ויקם בלעם בבוקר, ויחבוש את-אתונו; וילך, עם-שרי מואב.  כב,כב וייחר-אף אלוהים, כי-הולך הוא, ויתייצב מלאך יהוה בדרך, לשטן לו; והוא רוכב על-אתונו, ושני נעריו עימו.  כב,כג ותרא האתון את-מלאך יהוה ניצב בדרך, וחרבו שלופה בידו, ותט האתון מן-הדרך, ותלך בשדה; ויך בלעם את-האתון, להטותה הדרך.  כב,כד ויעמוד מלאך יהוה, במשעול הכרמים--גדר מזה, וגדר מזה.  כב,כה ותרא האתון את-מלאך יהוה, ותילחץ אל-הקיר, ותלחץ את-רגל בלעם, אל-הקיר; ויוסף, להכותה.  כב,כו ויוסף מלאך-יהוה, עבור; ויעמוד במקום צר, אשר אין-דרך לנטות ימין ושמאל.  כב,כז ותרא האתון את-מלאך יהוה, ותרבץ תחת בלעם; וייחר-אף בלעם, ויך את-האתון במקל.  כב,כח ויפתח יהוה, את-פי האתון; ותאמר לבלעם, מה-עשיתי לך, כי הכיתני, זה שלוש רגלים.  כב,כט ויאמר בלעם לאתון, כי התעללת בי; לו יש-חרב בידי, כי עתה הרגתיך.  כב,ל ותאמר האתון אל-בלעם, הלוא אנוכי אתונך אשר-רכבת עליי מעודך עד-היום הזה--ההסכן הסכנתי, לעשות לך כה; ויאמר, לא.  כב,לא ויגל יהוה, את-עיני בלעם, וירא את-מלאך יהוה ניצב בדרך, וחרבו שלופה בידו; וייקוד וישתחו, לאפיו.  כב,לב ויאמר אליו, מלאך יהוה, על-מה הכית את-אתונך, זה שלוש רגלים; הנה אנוכי יצאתי לשטן, כי-ירט הדרך לנגדי.  כב,לג ותראני, האתון, ותט לפניי, זה שלוש רגלים; אוליי נטתה מפניי, כי עתה גם-אותך הרגתי ואותה החייתי.  כב,לד ויאמר בלעם אל-מלאך יהוה, חטאתי--כי לא ידעתי, כי אתה ניצב לקראתי בדרך; ועתה אם-רע בעיניך, אשובה לי.  כב,לה ויאמר מלאך יהוה אל-בלעם, לך עם-האנשים, ואפס את-הדבר אשר-אדבר אליך, אותו תדבר; וילך בלעם, עם-שרי בלק.  כב,לו וישמע בלק, כי בא בלעם; וייצא לקראתו אל-עיר מואב, אשר על-גבול ארנון, אשר, בקצה הגבול.  כב,לז ויאמר בלק אל-בלעם, הלוא שלוח שלחתי אליך לקרוא-לך--למה לא-הלכת, אליי; האומנם, לא אוכל כבדך.  כב,לח ויאמר בלעם אל-בלק, הנה-באתי אליך--עתה, היכול אוכל דבר מאומה:  הדבר, אשר ישים אלוהים בפי--אותו אדבר.  כב,לט וילך בלעם, עם-בלק; ויבואו, קרית חוצות.  כב,מ ויזבח בלק, בקר וצאן; וישלח לבלעם, ולשרים אשר איתו.  כב,מא ויהי בבוקר--וייקח בלק את-בלעם, ויעלהו במות בעל; וירא משם, קצה העם.  כג,א ויאמר בלעם אל-בלק, בנה-לי בזה שבעה מזבחות; והכן לי בזה, שבעה פרים ושבעה אילים.  כג,ב ויעש בלק, כאשר דיבר בלעם; ויעל בלק ובלעם פר ואיל, במזבח.  כג,ג ויאמר בלעם לבלק, התייצב על-עולתך, ואלכה אוליי ייקרה יהוה לקראתי, ודבר מה-יראני והגדתי לך; וילך, שפי.  כג,ד וייקר אלוהים, אל-בלעם; ויאמר אליו, את-שבעת המזבחות ערכתי, ואעל פר ואיל, במזבח.  כג,ה וישם יהוה דבר, בפי בלעם; ויאמר שוב אל-בלק, וכה תדבר.  כג,ו וישב אליו, והנה ניצב על-עולתו--הוא, וכל-שרי מואב.  כג,ז ויישא משלו, ויאמר:  מן-ארם ינחני בלק מלך-מואב, מהררי-קדם--לכה אורה-לי יעקוב, ולכה זועמה ישראל.  כג,ח מה אקוב, לא קבו אל; ומה אזעום, לא זעם יהוה.  כג,ט כי-מראש צורים אראנו, ומגבעות אשורנו:  הן-עם לבדד ישכון, ובגויים לא יתחשב.  כג,י מי מנה עפר יעקוב, ומספר את-רובע ישראל; תמות נפשי מות ישרים, ותהי אחריתי כמוהו.  כג,יא ויאמר בלק אל-בלעם, מה עשית לי:  לקוב אויביי לקחתיך, והנה בירכת ברך.  כג,יב ויען, ויאמר:  הלוא, את אשר ישים יהוה בפי--אותו אשמור, לדבר.  כג,יג ויאמר אליו בלק, לכה-נא איתי אל-מקום אחר אשר תראנו משם--אפס קצהו תראה, וכולו לא תראה; וקובנו-לי, משם.  כג,יד וייקחהו שדה צופים, אל-ראש הפסגה; וייבן שבעה מזבחות, ויעל פר ואיל במזבח.  כג,טו ויאמר, אל-בלק, התייצב כה, על-עולתך; ואנוכי, איקרה כה.  כג,טז וייקר יהוה אל-בלעם, וישם דבר בפיו; ויאמר שוב אל-בלק, וכה תדבר.  כג,יז ויבוא אליו, והנו ניצב על-עולתו, ושרי מואב, איתו; ויאמר לו בלק, מה-דיבר יהוה.  כג,יח ויישא משלו, ויאמר:  קום בלק ושמע, האזינה עדיי בנו ציפור.  כג,יט לא איש אל ויכזב, ובן-אדם ויתנחם; ההוא אמר ולא יעשה, ודיבר ולא יקימנה.  כג,כ הנה ברך, לקחתי; ובירך, ולא אשיבנה.  כג,כא לא-הביט אוון ביעקוב, ולא-ראה עמל בישראל; יהוה אלוהיו עימו, ותרועת מלך בו.  כג,כב אל, מוציאם ממצריים--כתועפות ראם, לו.  כג,כג כי לא-נחש ביעקוב, ולא-קסם בישראל; כעת, ייאמר ליעקוב ולישראל, מה-פעל, אל.  כג,כד הן-עם כלביא יקום, וכארי יתנשא; לא ישכב עד-יאכל טרף, ודם-חללים ישתה.  כג,כה ויאמר בלק אל-בלעם, גם-קוב לא תיקובנו; גם-ברך, לא תברכנו.  כג,כו ויען בלעם, ויאמר אל-בלק:  הלוא, דיברתי אליך לאמור, כול אשר-ידבר יהוה, אותו אעשה.  כג,כז ויאמר בלק, אל-בלעם, לכה-נא אקחך, אל-מקום אחר; אוליי יישר בעיני האלוהים, וקבותו לי משם.  כג,כח וייקח בלק, את-בלעם, ראש הפעור, הנשקף על-פני הישימון.  כג,כט ויאמר בלעם אל-בלק, בנה-לי בזה שבעה מזבחות; והכן לי בזה, שבעה פרים ושבעה אילים.  כג,ל ויעש בלק, כאשר אמר בלעם; ויעל פר ואיל, במזבח.  כד,א וירא בלעם, כי טוב בעיני יהוה לברך את-ישראל, ולא-הלך כפעם-בפעם, לקראת נחשים; וישת אל-המדבר, פניו.  כד,ב ויישא בלעם את-עיניו, וירא את-ישראל, שוכן, לשבטיו; ותהי עליו, רוח אלוהים.  כד,ג ויישא משלו, ויאמר:  נאום בלעם בנו בעור, ונאום הגבר שתום העין.  כד,ד נאום--שומע, אמרי-אל:  אשר מחזה שדיי יחזה, נופל וגלוי עיניים.  כד,ה מה-טובו אוהליך, יעקוב; משכנותיך, ישראל.  כד,ו כנחלים ניטיו, כגנות עלי נהר; כאהלים נטע יהוה, כארזים עלי-מים.  כד,ז ייזל-מים מדולייו, וזרעו במים רבים; וירום מאגג מלכו, ותינשא מלכותו.  כד,ח אל מוציאו ממצריים, כתועפות ראם לו; יאכל גויים צריו, ועצמותיהם יגרם--וחיציו ימחץ.  כד,ט כרע שכב כארי וכלביא, מי יקימנו; מברכיך ברוך, ואורריך ארור.  כד,י וייחר-אף בלק אל-בלעם, ויספוק את-כפיו; ויאמר בלק אל-בלעם, לקוב אויביי קראתיך, והנה בירכת ברך, זה שלוש פעמים.  כד,יא ועתה, ברח-לך אל-מקומך; אמרתי כבד אכבדך, והנה מנעך יהוה מכבוד.  כד,יב ויאמר בלעם, אל-בלק:  הלוא, גם אל-מלאכיך אשר-שלחת אליי--דיברתי לאמור.  כד,יג אם-ייתן-לי בלק מלוא ביתו, כסף וזהב--לא אוכל לעבור את-פי יהוה, לעשות טובה או רעה מליבי:  אשר-ידבר יהוה, אותו אדבר.  כד,יד ועתה, הנני הולך לעמי; לכה, איעצך, אשר יעשה העם הזה לעמך, באחרית הימים.  כד,טו ויישא משלו, ויאמר:  נאום בלעם בנו בעור, ונאום הגבר שתום העין.  כד,טז נאום, שומע אמרי-אל, ויודע, דעת עליון; מחזה שדיי יחזה, נופל וגלוי עיניים.  כד,יז אראנו ולא עתה, אשורנו ולא קרוב; דרך כוכב מיעקוב, וקם שבט מישראל, ומחץ פאתי מואב, וקרקר כל-בני-שת.  כד,יח והיה אדום ירשה, והיה ירשה שעיר--אויביו; וישראל, עושה חיל.  כד,יט ויירד, מיעקוב; והאביד שריד, מעיר.  כד,כ וירא, את-עמלק, ויישא משלו, ויאמר:  ראשית גויים עמלק, ואחריתו עדי אובד.  כד,כא וירא, את-הקיני, ויישא משלו, ויאמר:  איתן, מושבך, ושים בסלע, קינך.  כד,כב כי אם-יהיה, לבער קין--עד-מה, אשור תשבך.  כד,כג ויישא משלו, ויאמר:  אוי, מי יחיה משומו אל.  כד,כד וצים מיד כיתים, ועינו אשור ועינו-עבר; וגם-הוא, עדי אובד.  כד,כה ויקם בלעם, וילך וישב למקומו; וגם-בלק, הלך לדרכו.  {פ}

כה,א ויישב ישראל, בשיטים; ויחל העם, לזנות אל-בנות מואב.  כה,ב ותקראנה לעם, לזבחי אלוהיהן; ויאכל העם, וישתחוו לאלוהיהן.  כה,ג וייצמד ישראל, לבעל פעור; וייחר-אף יהוה, בישראל.  כה,ד ויאמר יהוה אל-משה, קח את-כל-ראשי העם, והוקע אותם ליהוה, נגד השמש; וישוב חרון אף-יהוה, מישראל.  כה,ה ויאמר משה, אל-שופטי ישראל:  הרגו איש אנשיו, הנצמדים לבעל פעור.  כה,ו והנה איש מבני ישראל בא, ויקרב אל-אחיו את-המדיינית, לעיני משה, ולעיני כל-עדת בני-ישראל; והמה בוכים, פתח אוהל מועד.  כה,ז וירא, פינחס בן-אלעזר, בן-אהרון, הכוהן; ויקם מתוך העדה, וייקח רומח בידו.  כה,ח ויבוא אחר איש-ישראל אל-הקובה, וידקור את-שניהם--את איש ישראל, ואת-האישה אל-קובתה; ותיעצר, המגפה, מעל, בני ישראל.  כה,ט ויהיו, המתים במגפה--ארבעה ועשרים, אלף.  {פ}

כה,י וידבר יהוה, אל-משה לאמור.  כה,יא פינחס בן-אלעזר בן-אהרון הכוהן, השיב את-חמתי מעל בני-ישראל, בקנאו את-קנאתי, בתוכם; ולא-כיליתי את-בני-ישראל, בקנאתי.  כה,יב לכן, אמור:  הנני נותן לו את-בריתי, שלום.  כה,יג והייתה לו ולזרעו אחריו, ברית כהונת עולם--תחת, אשר קינא לאלוהיו, ויכפר, על-בני ישראל.  כה,יד ושם איש ישראל המוכה, אשר הוכה את-המדיינית--זמרי, בן-סלוא:  נשיא בית-אב, לשמעוני.  כה,טו ושם האישה המוכה המדיינית, כוזבי בת-צור:  ראש אומות בית-אב במדיין, הוא.  {פ}

כה,טז וידבר יהוה, אל-משה לאמור.  כה,יז צרור, את-המדיינים; והכיתם, אותם.  כה,יח כי צוררים הם לכם, בנכליהם אשר-ניכלו לכם על-דבר-פעור; ועל-דבר כוזבי בת-נשיא מדיין, אחותם, המוכה ביום-המגפה, על-דבר-פעור.  כו,א ויהי, אחרי המגפה;  {פ}

ויאמר יהוה אל-משה, ואל אלעזר בן-אהרון הכוהן לאמור.  כו,ב שאו את-ראש כל-עדת בני-ישראל, מבן עשרים שנה ומעלה--לבית אבותם:  כל-יוצא צבא, בישראל.  כו,ג וידבר משה ואלעזר הכוהן, אותם--בערבות מואב:  על-ירדן ירחו, לאמור.  כו,ד מבן עשרים שנה, ומעלה, כאשר ציווה יהוה את-משה ובני ישראל, היוצאים מארץ מצריים.  כו,ה ראובן, בכור ישראל; בני ראובן, חנוך משפחת החנוכי, לפלוא, משפחת הפלואי.  כו,ו לחצרון, משפחת החצרוני; לכרמי, משפחת הכרמי.  כו,ז אלה, משפחות הראובני; ויהיו פקודיהם, שלושה וארבעים אלף, ושבע מאות, ושלושים.  כו,ח ובני פלוא, אליאב.  כו,ט ובני אליאב, נמואל ודתן ואבירם:  הוא-דתן ואבירם קריאי העדה, אשר הצו על-משה ועל-אהרון בעדת-קורח, בהצותם, על-יהוה.  כו,י ותפתח הארץ את-פיה, ותבלע אותם ואת-קורח--במות העדה:  באכול האש, את חמישים ומאתיים איש, ויהיו, לנס.  כו,יא ובני-קורח, לא-מתו.  {ס}

כו,יב בני שמעון, למשפחותם--לנמואל משפחת הנמואלי, לימין משפחת הימיני; ליכין, משפחת היכיני.  כו,יג לזרח, משפחת הזרחי; לשאול, משפחת השאולי.  כו,יד אלה, משפחות השמעוני--שניים ועשרים אלף, ומאתיים.  {ס}

כו,טו בני גד, למשפחותם--לצפון משפחת הצפוני, לחגי משפחת החגי; לשוני, משפחת השוני.  כו,טז לאוזני, משפחת האוזני; לערי, משפחת הערי.  כו,יז לארוד, משפחת הארודי; לאראלי--משפחת, האראלי.  כו,יח אלה משפחות בני-גד, לפקודיהם--ארבעים אלף, וחמש מאות.  {ס}

כו,יט בני יהודה, ער ואונן; וימת ער ואונן, בארץ כנען.  כו,כ ויהיו בני-יהודה, למשפחותם--לשלה משפחת השלני, לפרץ משפחת הפרצי; לזרח, משפחת הזרחי.  כו,כא ויהיו בני-פרץ--לחצרון, משפחת החצרוני; לחמול, משפחת החמולי.  כו,כב אלה משפחות יהודה, לפקודיהם--שישה ושבעים אלף, וחמש מאות.  {ס}

כו,כג בני יששכר, למשפחותם--תולע, משפחת התולעי; לפווה, משפחת הפוני.  כו,כד לישוב, משפחת הישובי; לשמרון, משפחת השמרוני.  כו,כה אלה משפחות יששכר, לפקודיהם--ארבעה ושישים אלף, ושלוש מאות.  {ס}

כו,כו בני זבולון, למשפחותם--לסרד משפחת הסרדי, לאילון משפחת האילוני; ליחלאל--משפחת, היחלאלי.  כו,כז אלה משפחות הזבולוני, לפקודיהם--שישים אלף, וחמש מאות.  {ס}

כו,כח בני יוסף, למשפחותם--מנשה, ואפריים.  כו,כט בני מנשה, למכיר משפחת המכירי, ומכיר, הוליד את-גלעד; לגלעד, משפחת הגלעדי.  כו,ל אלה, בני גלעד--איעזר, משפחת האיעזרי; לחלק, משפחת החלקי.  כו,לא ואשריאל--משפחת, האשריאלי; ושכם, משפחת השכמי.  כו,לב ושמידע, משפחת השמידעי; וחפר, משפחת החפרי.  כו,לג וצלופחד בן-חפר, לא-היו לו בנים--כי אם-בנות:  ושם, בנות צלופחד--מחלה ונועה, חוגלה מלכה ותרצה.  כו,לד אלה, משפחות מנשה; ופקודיהם, שניים וחמישים אלף ושבע מאות.  {ס}

כו,לה אלה בני-אפריים, למשפחותם--לשותלח משפחת השותלחי, לבכר משפחת הבכרי; לתחן, משפחת התחני.  כו,לו ואלה, בני שותלח--לעירן, משפחת העירני.  כו,לז אלה משפחות בני-אפריים לפקודיהם, שניים ושלושים אלף וחמש מאות; אלה בני-יוסף, למשפחותם.  {ס}

כו,לח בני בנימין, למשפחותם--לבלע משפחת הבלעי, לאשבל משפחת האשבלי; לאחירם, משפחת האחירמי.  כו,לט לשפופם, משפחת השופמי; לחופם, משפחת החופמי.  כו,מ ויהיו בני-בלע, ארד ונעמן--משפחת, הארדי, לנעמן, משפחת הנעמי.  כו,מא אלה בני-בנימין, למשפחותם; ופקודיהם, חמישה וארבעים אלף ושש מאות.  {ס}

כו,מב אלה בני-דן, למשפחותם--לשוחם, משפחת השוחמי; אלה משפחות דן, למשפחותם.  כו,מג כל-משפחות השוחמי, לפקודיהם--ארבעה ושישים אלף, וארבע מאות.  {ס}

כו,מד בני אשר, למשפחותם--לימנה משפחת הימנה, לישווי משפחת הישווי; לבריעה, משפחת הבריעי.  כו,מה לבני בריעה--לחבר, משפחת החברי; למלכיאל--משפחת, המלכיאלי.  כו,מו ושם בת-אשר, שרח.  כו,מז אלה משפחות בני-אשר, לפקודיהם--שלושה וחמישים אלף, וארבע מאות.  {ס}

כו,מח בני נפתלי, למשפחותם--ליחצאל, משפחת היחצאלי; לגוני, משפחת הגוני.  כו,מט ליצר, משפחת היצרי; לשילם, משפחת השילמי.  כו,נ אלה משפחות נפתלי, למשפחותם; ופקודיהם, חמישה וארבעים אלף וארבע מאות.  כו,נא אלה, פקודי בני ישראל--שש-מאות אלף, ואלף; שבע מאות, ושלושים.  {פ}

כו,נב וידבר יהוה, אל-משה לאמור.  כו,נג לאלה, תיחלק הארץ בנחלה--במספר שמות.  כו,נד לרב, תרבה נחלתו, ולמעט, תמעיט נחלתו:  איש לפי פקודיו, יותן נחלתו.  כו,נה אך-בגורל, ייחלק את-הארץ:  לשמות מטות-אבותם, ינחלו.  כו,נו על-פי, הגורל, תיחלק, נחלתו--בין רב, למעט.  {ס}

כו,נז ואלה פקודי הלוי, למשפחותם--לגרשון משפחת הגרשוני, לקהת משפחת הקהתי; למררי, משפחת המררי.  כו,נח אלה משפחות לוי, משפחת הלבני משפחת החברוני משפחת המחלי משפחת המושי, משפחת, הקורחי; וקהת, הוליד את-עמרם.  כו,נט ושם אשת עמרם, יוכבד בת-לוי, אשר ילדה אותה ללוי, במצריים; ותלד לעמרם, את-אהרון ואת-משה, ואת, מרים אחותם.  כו,ס וייוולד לאהרון, את-נדב ואת-אביהוא, את-אלעזר, ואת-איתמר.  כו,סא וימת נדב, ואביהוא, בהקריבם אש-זרה, לפני יהוה.  כו,סב ויהיו פקודיהם, שלושה ועשרים אלף--כל-זכר, מבן-חודש ומעלה:  כי לא הותפקדו, בתוך בני ישראל, כי לא-ניתן להם נחלה, בתוך בני ישראל.  כו,סג אלה פקודי משה, ואלעזר הכוהן--אשר פקדו את-בני ישראל, בערבות מואב, על, ירדן ירחו.  כו,סד ובאלה, לא-היה איש, מפקודי משה, ואהרון הכוהן--אשר פקדו את-בני ישראל, במדבר סיניי.  כו,סה כי-אמר יהוה להם, מות ימותו במדבר; ולא-נותר מהם, איש--כי אם-כלב בן-יפונה, ויהושוע בן-נון.  {ס}

כז,א ותקרבנה בנות צלופחד, בן-חפר בן-גלעד בן-מכיר בן-מנשה, למשפחות, מנשה בן-יוסף; ואלה, שמות בנותיו--מחלה נועה, וחוגלה ומלכה ותרצה.  כז,ב ותעמודנה לפני משה, ולפני אלעזר הכוהן, ולפני הנשיאים, וכל-העדה--פתח אוהל-מועד, לאמור.  כז,ג אבינו, מת במדבר, והוא לא-היה בתוך העדה הנועדים על-יהוה, בעדת-קורח:  כי-בחטאו מת, ובנים לא-היו לו.  כז,ד למה ייגרע שם-אבינו מתוך משפחתו, כי אין לו בן; תנה-לנו אחוזה, בתוך אחי אבינו.  כז,ה ויקרב משה את-משפטן, לפני יהוה.  {פ}

כז,ו ויאמר יהוה, אל-משה לאמור.  כז,ז כן, בנות צלופחד דוברות--נתון תיתן להם אחוזת נחלה, בתוך אחי אביהם; והעברת את-נחלת אביהן, להן.  כז,ח ואל-בני ישראל, תדבר לאמור:  איש כי-ימות, ובן אין לו--והעברתם את-נחלתו, לבתו.  כז,ט ואם-אין לו, בת--ונתתם את-נחלתו, לאחיו.  כז,י ואם-אין לו, אחים--ונתתם את-נחלתו, לאחי אביו.  כז,יא ואם-אין אחים, לאביו--ונתתם את-נחלתו לשארו הקרוב אליו ממשפחתו, וירש אותה; והייתה לבני ישראל, לחוקת משפט, כאשר ציווה יהוה, את-משה.  {פ}

כז,יב ויאמר יהוה אל-משה, עלה אל-הר העברים הזה; וראה, את-הארץ, אשר נתתי, לבני ישראל.  כז,יג וראית אותה, ונאספת אל-עמיך גם-אתה, כאשר נאסף, אהרון אחיך.  כז,יד כאשר מריתם פי במדבר-צין, במריבת העדה, להקדישני במים, לעיניהם:  הם מי-מריבת קדש, מדבר-צין.  {ס}

כז,טו וידבר משה, אל-יהוה לאמור.  כז,טז יפקוד יהוה, אלוהי הרוחות לכל-בשר, איש, על-העדה.  כז,יז אשר-ייצא לפניהם, ואשר יבוא לפניהם, ואשר יוציאם, ואשר יביאם; ולא תהיה, עדת יהוה, כצאן, אשר אין-להם רועה.  כז,יח ויאמר יהוה אל-משה, קח-לך את-יהושוע בן-נון--איש, אשר-רוח בו; וסמכת את-ידך, עליו.  כז,יט והעמדת אותו, לפני אלעזר הכוהן, ולפני, כל-העדה; וציווית אותו, לעיניהם.  כז,כ ונתת מהודך, עליו--למען ישמעו, כל-עדת בני ישראל.  כז,כא ולפני אלעזר הכוהן יעמוד, ושאל לו במשפט האורים לפני יהוה:  על-פיו ייצאו ועל-פיו יבואו, הוא וכל-בני-ישראל איתו--וכל-העדה.  כז,כב ויעש משה, כאשר ציווה יהוה אותו; וייקח את-יהושוע, ויעמידהו לפני אלעזר הכוהן, ולפני, כל-העדה.  כז,כג ויסמוך את-ידיו עליו, ויצווהו, כאשר דיבר יהוה, ביד-משה.  {פ}

כח,א וידבר יהוה, אל-משה לאמור.  כח,ב צו את-בני ישראל, ואמרת אליהם:  את-קרבני לחמי לאישיי, ריח ניחוחי, תשמרו, להקריב לי במועדו.  כח,ג ואמרת להם--זה האישה, אשר תקריבו ליהוה:  כבשים בני-שנה תמימים שניים ליום, עולה תמיד.  כח,ד את-הכבש אחד, תעשה בבוקר; ואת הכבש השני, תעשה בין הערביים.  כח,ה ועשירית האיפה סולת, למנחה, בלולה בשמן כתית, רביעית ההין.  כח,ו עולת, תמיד--העשויה, בהר סיניי, לריח ניחוח, אישה ליהוה.  כח,ז ונסכו רביעית ההין, לכבש האחד; בקודש, הסך נסך שיכר--ליהוה.  כח,ח ואת הכבש השני, תעשה בין הערביים:  כמנחת הבוקר וכנסכו תעשה, אישה ריח ניחוח ליהוה.  {פ}

כח,ט וביום, השבת--שני-כבשים בני-שנה, תמימים; ושני עשרונים, סולת מנחה בלולה בשמן--ונסכו.  כח,י עולת שבת, בשבתו, על-עולת התמיד, ונסכה.  {פ}

כח,יא ובראשי, חודשיכם--תקריבו עולה, ליהוה:  פרים בני-בקר שניים ואיל אחד, כבשים בני-שנה שבעה תמימים.  כח,יב ושלושה עשרונים, סולת מנחה בלולה בשמן, לפר, האחד; ושני עשרונים, סולת מנחה בלולה בשמן, לאיל, האחד.  כח,יג ועישרון עישרון, סולת מנחה בלולה בשמן, לכבש, האחד; עולה ריח ניחוח, אישה ליהוה.  כח,יד ונסכיהם, חצי ההין יהיה לפר ושלישית ההין לאיל ורביעית ההין לכבש--יין:  זאת עולת חודש בחודשו, לחודשי השנה.  כח,טו ושעיר עיזים אחד לחטאת, ליהוה, על-עולת התמיד ייעשה, ונסכו.  {ס}

כח,טז ובחודש הראשון, בארבעה עשר יום--לחודש:  פסח, ליהוה.  כח,יז ובחמישה עשר יום לחודש הזה, חג:  שבעת ימים, מצות ייאכל.  כח,יח ביום הראשון, מקרא-קודש:  כל-מלאכת עבודה, לא תעשו.  כח,יט והקרבתם אישה עולה ליהוה, פרים בני-בקר שניים ואיל אחד; ושבעה כבשים בני שנה, תמימים יהיו לכם.  כח,כ ומנחתם--סולת, בלולה בשמן:  שלושה עשרונים לפר, ושני עשרונים לאיל--תעשו.  כח,כא עישרון עישרון, תעשה, לכבש, האחד--לשבעת, הכבשים.  כח,כב ושעיר חטאת, אחד, לכפר, עליכם.  כח,כג מלבד עולת הבוקר, אשר לעולת התמיד--תעשו, את-אלה.  כח,כד כאלה תעשו ליום, שבעת ימים--לחם אישה ריח-ניחוח, ליהוה; על-עולת התמיד ייעשה, ונסכו.  כח,כה וביום, השביעי--מקרא-קודש, יהיה לכם:  כל-מלאכת עבודה, לא תעשו.  {ס}

כח,כו וביום הביכורים, בהקריבכם מנחה חדשה ליהוה--בשבועותיכם:  מקרא-קודש יהיה לכם, כל-מלאכת עבודה לא תעשו.  כח,כז והקרבתם עולה לריח ניחוח, ליהוה--פרים בני-בקר שניים, איל אחד; שבעה כבשים, בני שנה.  כח,כח ומנחתם--סולת, בלולה בשמן:  שלושה עשרונים, לפר האחד, שני עשרונים, לאיל האחד.  כח,כט עישרון, עישרון, לכבש, האחד--לשבעת, הכבשים.  כח,ל שעיר עיזים, אחד, לכפר, עליכם.  כח,לא מלבד עולת התמיד, ומנחתו--תעשו; תמימים יהיו-לכם, ונסכיהם.  {פ}

כט,א ובחודש השביעי באחד לחודש, מקרא-קודש יהיה לכם--כל-מלאכת עבודה, לא תעשו:  יום תרועה, יהיה לכם.  כט,ב ועשיתם עולה לריח ניחוח, ליהוה--פר בן-בקר אחד, איל אחד; כבשים בני-שנה שבעה, תמימים.  כט,ג ומנחתם--סולת, בלולה בשמן:  שלושה עשרונים לפר, שני עשרונים לאיל.  כט,ד ועישרון אחד, לכבש האחד, לשבעת, הכבשים.  כט,ה ושעיר-עיזים אחד, חטאת, לכפר, עליכם.  כט,ו מלבד עולת החודש ומנחתה, ועולת התמיד ומנחתה, ונסכיהם, כמשפטם:  לריח ניחוח, אישה ליהוה.  {ס}

כט,ז ובעשור לחודש השביעי הזה, מקרא-קודש יהיה לכם, ועיניתם, את-נפשותיכם; כל-מלאכה, לא תעשו.  כט,ח והקרבתם עולה ליהוה ריח ניחוח, פר בן-בקר אחד איל אחד; כבשים בני-שנה שבעה, תמימים יהיו לכם.  כט,ט ומנחתם--סולת, בלולה בשמן:  שלושה עשרונים, לפר, שני עשרונים, לאיל האחד.  כט,י עישרון, עישרון, לכבש, האחד--לשבעת, הכבשים.  כט,יא שעיר-עיזים אחד, חטאת; מלבד חטאת הכיפורים, ועולת התמיד, ומנחתה, ונסכיהם.  {ס}

כט,יב ובחמישה עשר יום לחודש השביעי, מקרא-קודש יהיה לכם--כל-מלאכת עבודה, לא תעשו; וחגותם חג ליהוה, שבעת ימים.  כט,יג והקרבתם עולה אישה ריח ניחוח, ליהוה--פרים בני-בקר שלושה עשר, אילים שניים; כבשים בני-שנה ארבעה עשר, תמימים יהיו.  כט,יד ומנחתם--סולת, בלולה בשמן:  שלושה עשרונים לפר האחד, לשלושה עשר פרים, שני עשרונים לאיל האחד, לשני האילים.  כט,טו ועישרון, עישרון, לכבש, האחד--לארבעה עשר, כבשים.  כט,טז ושעיר-עיזים אחד, חטאת; מלבד עולת התמיד, מנחתה ונסכה.  {ס}

כט,יז וביום השני, פרים בני-בקר שנים עשר--אילים שניים; כבשים בני-שנה ארבעה עשר, תמימים.  כט,יח ומנחתם ונסכיהם לפרים לאילים ולכבשים, במספרם--כמשפט.  כט,יט ושעיר-עיזים אחד, חטאת; מלבד עולת התמיד, ומנחתה ונסכיהם.  {ס}

כט,כ וביום השלישי פרים עשתי-עשר, אילים שניים; כבשים בני-שנה ארבעה עשר, תמימים.  כט,כא ומנחתם ונסכיהם לפרים לאילים ולכבשים, במספרם--כמשפט.  כט,כב ושעיר חטאת, אחד; מלבד עולת התמיד, ומנחתה ונסכה.  {ס}

כט,כג וביום הרביעי פרים עשרה, אילים שניים; כבשים בני-שנה ארבעה עשר, תמימים.  כט,כד מנחתם ונסכיהם לפרים לאילים ולכבשים, במספרם--כמשפט.  כט,כה ושעיר-עיזים אחד, חטאת; מלבד עולת התמיד, מנחתה ונסכה.  {ס}

כט,כו וביום החמישי פרים תשעה, אילים שניים; כבשים בני-שנה ארבעה עשר, תמימים.  כט,כז ומנחתם ונסכיהם לפרים לאילים ולכבשים, במספרם--כמשפט.  כט,כח ושעיר חטאת, אחד; מלבד עולת התמיד, ומנחתה ונסכה.  {ס}

כט,כט וביום השישי פרים שמונה, אילים שניים; כבשים בני-שנה ארבעה עשר, תמימים.  כט,ל ומנחתם ונסכיהם לפרים לאילים ולכבשים, במספרם--כמשפט.  כט,לא ושעיר חטאת, אחד; מלבד עולת התמיד, מנחתה ונסכיה.  {ס}

כט,לב וביום השביעי פרים שבעה, אילים שניים; כבשים בני-שנה ארבעה עשר, תמימים.  כט,לג ומנחתם ונסכיהם לפרים לאילים ולכבשים, במספרם--כמשפטם.  כט,לד ושעיר חטאת, אחד; מלבד עולת התמיד, מנחתה ונסכה.  {ס}

כט,לה ביום, השמיני--עצרת, תהיה לכם:  כל-מלאכת עבודה, לא תעשו.  כט,לו והקרבתם עולה אישה ריח ניחוח, ליהוה--פר אחד, איל אחד; כבשים בני-שנה שבעה, תמימים.  כט,לז מנחתם ונסכיהם, לפר לאיל ולכבשים במספרם--כמשפט.  כט,לח ושעיר חטאת, אחד; מלבד עולת התמיד, ומנחתה ונסכה.  כט,לט אלה תעשו ליהוה, במועדיכם--לבד מנדריכם ונדבותיכם, לעולותיכם ולמנחותיכם, ולנסכיכם, ולשלמיכם.  ל,א ויאמר משה, אל-בני ישראל, ככול אשר-ציווה יהוה, את-משה.  {פ}

ל,ב וידבר משה אל-ראשי המטות, לבני ישראל לאמור:  זה הדבר, אשר ציווה יהוה.  ל,ג איש כי-יידור נדר ליהוה, או-הישבע שבועה לאסור איסר על-נפשו--לא יחל, דברו:  ככל-היוצא מפיו, יעשה.  ל,ד ואישה, כי-תידור נדר ליהוה, ואסרה איסר בבית אביה, בנעוריה.  ל,ה ושמע אביה את-נדרה, ואסרה אשר אסרה על-נפשה, והחריש לה, אביה--וקמו, כל-נדריה, וכל-איסר אשר-אסרה על-נפשה, יקום.  ל,ו ואם-הניא אביה אותה, ביום שומעו--כל-נדריה ואסריה אשר-אסרה על-נפשה, לא יקום; ויהוה, יסלח-לה, כי-הניא אביה, אותה.  ל,ז ואם-היה תהיה לאיש, ונדריה עליה, או מבטא שפתיה, אשר אסרה על-נפשה.  ל,ח ושמע אישה ביום שומעו, והחריש לה:  וקמו נדריה, ואסריה אשר-אסרה על-נפשה--יקומו.  ל,ט ואם ביום שמוע אישה, יניא אותה, והפר את-נדרה אשר עליה, ואת מבטא שפתיה אשר אסרה על-נפשה--ויהוה, יסלח-לה.  ל,י ונדר אלמנה, וגרושה--כול אשר-אסרה על-נפשה, יקום עליה.  ל,יא ואם-בית אישה, נדרה, או-אסרה איסר על-נפשה, בשבועה.  ל,יב ושמע אישה והחריש לה, לא הניא אותה--וקמו, כל-נדריה, וכל-איסר אשר-אסרה על-נפשה, יקום.  ל,יג ואם-הפר יפר אותם אישה, ביום שומעו--כל-מוצא שפתיה לנדריה ולאיסר נפשה, לא יקום:  אישה הפרם, ויהוה יסלח-לה.  ל,יד כל-נדר וכל-שבועת איסר, לענות נפש--אישה יקימנו, ואישה יפרנו.  ל,טו ואם-החרש יחריש לה אישה, מיום אל-יום, והקים את-כל-נדריה, או את-כל-אסריה אשר עליה--הקים אותם, כי-החריש לה ביום שומעו.  ל,טז ואם-הפר יפר אותם, אחרי שומעו--ונשא, את-עוונה.  ל,יז אלה החוקים, אשר ציווה יהוה את-משה, בין איש, לאשתו--בין-אב לבתו, בנעוריה בית אביה.  {פ}

לא,א וידבר יהוה, אל-משה לאמור.  לא,ב נקום, נקמת בני ישראל, מאת, המדיינים; אחר, תיאסף אל-עמיך.  לא,ג וידבר משה אל-העם לאמור, היחלצו מאיתכם אנשים לצבא; ויהיו, על-מדיין, לתת נקמת-יהוה, במדיין.  לא,ד אלף, למטה, אלף, למטה--לכול מטות ישראל, תשלחו לצבא.  לא,ה ויימסרו מאלפי ישראל, אלף למטה--שנים-עשר אלף, חלוצי צבא.  לא,ו וישלח אותם משה אלף למטה, לצבא:  אותם ואת-פינחס בן-אלעזר הכוהן, לצבא, וכלי הקודש וחצוצרות התרועה, בידו.  לא,ז ויצבאו, על-מדיין, כאשר ציווה יהוה, את-משה; ויהרגו, כל-זכר.  לא,ח ואת-מלכי מדיין הרגו על-חלליהם, את-אווי ואת-רקם ואת-צור ואת-חור ואת-רבע--חמשת, מלכי מדיין; ואת בלעם בן-בעור, הרגו בחרב.  לא,ט וישבו בני-ישראל את-נשי מדיין, ואת-טפם; ואת כל-בהמתם ואת-כל-מקנהם ואת-כל-חילם, בזזו.  לא,י ואת כל-עריהם במושבותם, ואת כל-טירותם--שרפו, באש.  לא,יא ויקחו, את-כל-השלל, ואת, כל-המלקוח--באדם, ובבהמה.  לא,יב ויביאו אל-משה ואל-אלעזר הכוהן ואל-עדת בני-ישראל, את-השבי ואת-המלקוח ואת-השלל--אל-המחנה:  אל-ערבות מואב, אשר על-ירדן ירחו.  {ס}

לא,יג וייצאו משה ואלעזר הכוהן, וכל-נשיאי העדה--לקראתם:  אל-מחוץ, למחנה.  לא,יד ויקצוף משה, על פקודי החיל, שרי האלפים ושרי המאות, הבאים מצבא המלחמה.  לא,טו ויאמר אליהם, משה:  החייתם, כל-נקבה.  לא,טז הן הנה היו לבני ישראל, בדבר בלעם, למסור-מעל ביהוה, על-דבר-פעור; ותהי המגפה, בעדת יהוה.  לא,יז ועתה, הרגו כל-זכר בטף; וכל-אישה, יודעת איש למשכב זכר--הרוגו.  לא,יח וכול הטף בנשים, אשר לא-ידעו משכב זכר--החיו, לכם.  לא,יט ואתם, חנו מחוץ למחנה--שבעת ימים:  כול הורג נפש וכול נוגע בחלל, תתחטאו ביום השלישי וביום השביעי--אתם, ושביכם.  לא,כ וכל-בגד וכל-כלי-עור וכל-מעשה עיזים, וכל-כלי-עץ--תתחטאו.  {ס}

לא,כא ויאמר אלעזר הכוהן אל-אנשי הצבא, הבאים למלחמה:  זאת חוקת התורה, אשר-ציווה יהוה את-משה.  לא,כב אך את-הזהב, ואת-הכסף; את-הנחושת, את-הברזל, את-הבדיל, ואת-העופרת.  לא,כג כל-דבר אשר-יבוא באש, תעבירו באש וטהר--אך, במי נידה יתחטא; וכול אשר לא-יבוא באש, תעבירו במים.  לא,כד וכיבסתם בגדיכם ביום השביעי, וטהרתם; ואחר, תבואו אל-המחנה.  {ס}

לא,כה ויאמר יהוה, אל-משה לאמור.  לא,כו שא, את ראש מלקוח השבי, באדם, ובבהמה--אתה ואלעזר הכוהן, וראשי אבות העדה.  לא,כז וחצית, את-המלקוח, בין תופשי המלחמה, היוצאים לצבא--ובין, כל-העדה.  לא,כח והרמות מכס ליהוה, מאת אנשי המלחמה היוצאים לצבא--אחד נפש, מחמש המאות:  מן-האדם, ומן-הבקר, ומן-החמורים, ומן-הצאן.  לא,כט ממחציתם, תיקחו; ונתת לאלעזר הכוהן, תרומת יהוה.  לא,ל וממחצית בני-ישראל תיקח אחד אחוז מן-החמישים, מן-האדם מן-הבקר מן-החמורים ומן-הצאן--מכל-הבהמה; ונתת אותם, ללויים, שומרי, משמרת משכן יהוה.  לא,לא ויעש משה, ואלעזר הכוהן, כאשר ציווה יהוה, את-משה.  לא,לב ויהי, המלקוח--יתר הבז, אשר בזזו עם הצבא:  צאן, שש-מאות אלף ושבעים אלף--וחמשת אלפים.  לא,לג ובקר, שניים ושבעים אלף.  לא,לד וחמורים, אחד ושישים אלף.  לא,לה ונפש אדם--מן-הנשים, אשר לא-ידעו משכב זכר:  כל-נפש, שניים ושלושים אלף.  לא,לו ותהי, המחצה--חלק, היוצאים בצבא:  מספר הצאן, שלוש-מאות אלף ושלושים אלף, ושבעת אלפים, וחמש מאות.  לא,לז ויהי המכס ליהוה, מן-הצאן--שש מאות, חמש ושבעים.  לא,לח והבקר--שישה ושלושים, אלף; ומכסם ליהוה, שניים ושבעים.  לא,לט וחמורים, שלושים אלף וחמש מאות; ומכסם ליהוה, אחד ושישים.  לא,מ ונפש אדם, שישה עשר אלף; ומכסם, ליהוה--שניים ושלושים, נפש.  לא,מא וייתן משה, את-מכס תרומת יהוה, לאלעזר, הכוהן--כאשר ציווה יהוה, את-משה.  לא,מב וממחצית, בני ישראל, אשר חצה משה, מן-האנשים הצובאים.  לא,מג ותהי מחצת העדה, מן-הצאן--שלוש-מאות אלף ושלושים אלף, שבעת אלפים וחמש מאות.  לא,מד ובקר, שישה ושלושים אלף.  לא,מה וחמורים, שלושים אלף וחמש מאות.  לא,מו ונפש אדם, שישה עשר אלף.  לא,מז וייקח משה ממחצית בני-ישראל, את-האחוז אחד מן-החמישים--מן-האדם, ומן-הבהמה; וייתן אותם ללויים, שומרי משמרת משכן יהוה, כאשר ציווה יהוה, את-משה.  לא,מח ויקרבו, אל-משה, הפקודים, אשר לאלפי הצבא--שרי האלפים, ושרי המאות.  לא,מט ויאמרו, אל-משה, עבדיך נשאו את-ראש אנשי המלחמה, אשר בידנו; ולא-נפקד ממנו, איש.  לא,נ ונקרב את-קרבן יהוה, איש אשר מצא כלי-זהב אצעדה וצמיד, טבעת, עגיל וכומז--לכפר על-נפשותינו, לפני יהוה.  לא,נא וייקח משה ואלעזר הכוהן, את-הזהב--מאיתם:  כול, כלי מעשה.  לא,נב ויהי כל-זהב התרומה, אשר הרימו ליהוה--שישה עשר אלף שבע-מאות וחמישים, שקל:  מאת שרי האלפים, ומאת שרי המאות.  לא,נג אנשי, הצבא, בזזו, איש לו.  לא,נד וייקח משה ואלעזר הכוהן, את-הזהב, מאת שרי האלפים, והמאות; ויביאו אותו אל-אוהל מועד, זיכרון לבני-ישראל לפני יהוה.  {פ}

לב,א ומקנה רב, היה לבני ראובן ולבני-גד--עצום מאוד; ויראו את-ארץ יעזר, ואת-ארץ גלעד, והנה המקום, מקום מקנה.  לב,ב ויבואו בני-גד, ובני ראובן; ויאמרו אל-משה ואל-אלעזר הכוהן, ואל-נשיאי העדה לאמור.  לב,ג עטרות ודיבון ויעזר ונמרה, וחשבון ואלעלה, ושבם ונבו, ובעון.  לב,ד הארץ, אשר הכה יהוה לפני עדת ישראל--ארץ מקנה, היא; ולעבדיך, מקנה.  {ס}

לב,ה ויאמרו, אם-מצאנו חן בעיניך--יותן את-הארץ הזאת לעבדיך, לאחוזה:  אל-תעבירנו, את-הירדן.  לב,ו ויאמר משה, לבני-גד ולבני ראובן:  האחיכם, יבואו למלחמה, ואתם, תשבו פה.  לב,ז ולמה תניאון, את-לב בני ישראל--מעבור, אל-הארץ, אשר-נתן להם, יהוה.  לב,ח כה עשו, אבותיכם, בשולחי אותם מקדש ברנע, לראות את-הארץ.  לב,ט ויעלו עד-נחל אשכול, ויראו את-הארץ, ויניאו, את-לב בני ישראל--לבלתי-בוא, אל-הארץ, אשר-נתן להם, יהוה.  לב,י וייחר-אף יהוה, ביום ההוא; ויישבע, לאמור.  לב,יא אם-יראו האנשים העולים ממצריים, מבן עשרים שנה ומעלה, את האדמה, אשר נשבעתי לאברהם ליצחק וליעקוב:  כי לא-מילאו, אחריי.  לב,יב בלתי כלב בן-יפונה, הקניזי, ויהושוע, בן-נון:  כי מילאו, אחרי יהוה.  לב,יג וייחר-אף יהוה, בישראל, ויניעם במדבר, ארבעים שנה--עד-תום, כל-הדור, העושה הרע, בעיני יהוה.  לב,יד והנה קמתם, תחת אבותיכם--תרבות, אנשים חטאים:  לספות עוד, על חרון אף-יהוה--אל-ישראל.  לב,טו כי תשובון, מאחריו, ויסף עוד, להניחו במדבר; ושיחתם, לכל-העם הזה.  {ס}

לב,טז וייגשו אליו ויאמרו, גדרות צאן נבנה למקננו פה, וערים, לטפנו.  לב,יז ואנחנו ניחלץ חושים, לפני בני ישראל, עד אשר אם-הביאונום, אל-מקומם; וישב טפנו בערי המבצר, מפני יושבי הארץ.  לב,יח לא נשוב, אל-בתינו--עד, התנחל בני ישראל, איש, נחלתו.  לב,יט כי לא ננחל איתם, מעבר לירדן והלאה:  כי באה נחלתנו אלינו, מעבר הירדן מזרחה.  {פ}

לב,כ ויאמר אליהם משה, אם-תעשון את-הדבר הזה:  אם-תיחלצו לפני יהוה, למלחמה.  לב,כא ועבר לכם כל-חלוץ את-הירדן, לפני יהוה, עד הורישו את-אויביו, מפניו.  לב,כב ונכבשה הארץ לפני יהוה, ואחר תשובו--והייתם נקיים מיהוה, ומישראל; והייתה הארץ הזאת לכם, לאחוזה--לפני יהוה.  לב,כג ואם-לא תעשון כן, הנה חטאתם ליהוה; ודעו, חטאתכם, אשר תמצא, אתכם.  לב,כד בנו-לכם ערים לטפכם, וגדרות לצונאכם; והיוצא מפיכם, תעשו.  לב,כה ויאמר בני-גד ובני ראובן, אל-משה לאמור:  עבדיך יעשו, כאשר אדוני מצווה.  לב,כו טפנו נשינו, מקננו וכל-בהמתנו--יהיו-שם, בערי הגלעד.  לב,כז ועבדיך יעברו כל-חלוץ צבא, לפני יהוה--למלחמה:  כאשר אדוני, דובר.  לב,כח ויצו להם, משה, את אלעזר הכוהן, ואת יהושוע בן-נון; ואת-ראשי אבות המטות, לבני ישראל.  לב,כט ויאמר משה אליהם, אם-יעברו בני-גד ובני-ראובן איתכם את-הירדן כל-חלוץ למלחמה לפני יהוה, ונכבשה הארץ, לפניכם--ונתתם להם את-ארץ הגלעד, לאחוזה.  לב,ל ואם-לא יעברו חלוצים, איתכם--ונאחזו בתוככם, בארץ כנען.  לב,לא ויענו בני-גד ובני ראובן, לאמור:  את אשר דיבר יהוה אל-עבדיך, כן נעשה.  לב,לב נחנו נעבור חלוצים לפני יהוה, ארץ כנען; ואיתנו אחוזת נחלתנו, מעבר לירדן.  לב,לג וייתן להם משה לבני-גד ולבני ראובן ולחצי שבט מנשה בן-יוסף, את-ממלכת סיחון מלך האמורי, ואת-ממלכת, עוג מלך הבשן:  הארץ, לעריה בגבולות--ערי הארץ, סביב.  לב,לד ויבנו בני-גד, את-דיבון ואת-עטרות, ואת, ערוער.  לב,לה ואת-עטרות שופן ואת-יעזר, ויוגבהה.  לב,לו ואת-בית נמרה, ואת-בית הרן:  ערי מבצר, וגדרות צאן.  לב,לז ובני ראובן בנו, את-חשבון ואת-אלעלה, ואת, קריתיים.  לב,לח ואת-נבו ואת-בעל מעון, מוסבות שם--ואת-שבמה; ויקראו בשמות, את-שמות הערים אשר בנו.  לב,לט וילכו בני מכיר בן-מנשה, גלעדה--וילכדוה; ויורש, את-האמורי אשר-בה.  לב,מ וייתן משה את-הגלעד, למכיר בן-מנשה; ויישב, בה.  לב,מא ויאיר בן-מנשה הלך, וילכוד את-חוותיהם; ויקרא אתהן, חוות יאיר.  לב,מב ונובח הלך, וילכוד את-קנת ואת-בנותיה; ויקרא לה נובח, בשמו.  {פ}

לג,א אלה מסעי בני-ישראל, אשר יצאו מארץ מצריים--לצבאותם:  ביד-משה, ואהרון.  לג,ב ויכתוב משה את-מוצאיהם, למסעיהם--על-פי יהוה; ואלה מסעיהם, למוצאיהם.  לג,ג ויסעו מרעמסס בחודש הראשון, בחמישה עשר יום לחודש הראשון:  ממוחרת הפסח, יצאו בני-ישראל ביד רמה--לעיני, כל-מצריים.  לג,ד ומצריים מקברים, את אשר הכה יהוה בהם--כל-בכור; ובאלוהיהם, עשה יהוה שפטים.  לג,ה ויסעו בני-ישראל, מרעמסס; ויחנו, בסוכות.  לג,ו ויסעו, מסוכות; ויחנו באיתם, אשר בקצה המדבר.  לג,ז ויסעו, מאיתם, וישב על-פי החירות, אשר על-פני בעל צפון; ויחנו, לפני מגדול.  לג,ח ויסעו מפני החירות, ויעברו בתוך-הים המדברה; וילכו דרך שלושת ימים, במדבר איתם, ויחנו, במרה.  לג,ט ויסעו, ממרה, ויבואו, אילימה; ובאילים שתים עשרה עינות מים, ושבעים תמרים--ויחנו-שם.  לג,י ויסעו, מאילים; ויחנו, על-ים-סוף.  לג,יא ויסעו, מים-סוף; ויחנו, במדבר-סין.  לג,יב ויסעו, ממדבר-סין; ויחנו, בדופקה.  לג,יג ויסעו, מדופקה; ויחנו, באלוש.  לג,יד ויסעו, מאלוש; ויחנו, ברפידים, ולא-היה שם מים לעם, לשתות.  לג,טו ויסעו, מרפידים; ויחנו, במדבר סיניי.  לג,טז ויסעו, ממדבר סיניי; ויחנו, בקברות התאווה.  לג,יז ויסעו, מקברות התאווה; ויחנו, בחצרות.  לג,יח ויסעו, מחצרות; ויחנו, ברתמה.  לג,יט ויסעו, מרתמה; ויחנו, ברימון פרץ.  לג,כ ויסעו, מרימון פרץ; ויחנו, בלבנה.  לג,כא ויסעו, מלבנה; ויחנו, בריסה.  לג,כב ויסעו, מריסה; ויחנו, בקהלתה.  לג,כג ויסעו, מקהלתה; ויחנו, בהר-שפר.  לג,כד ויסעו, מהר-שפר; ויחנו, בחרדה.  לג,כה ויסעו, מחרדה; ויחנו, במקהלות.  לג,כו ויסעו, ממקהלות; ויחנו, בתחת.  לג,כז ויסעו, מתחת; ויחנו, בתרח.  לג,כח ויסעו, מתרח; ויחנו, במתקה.  לג,כט ויסעו, ממתקה; ויחנו, בחשמונה.  לג,ל ויסעו, מחשמונה; ויחנו, במוסרות.  לג,לא ויסעו, ממוסרות; ויחנו, בבני יעקן.  לג,לב ויסעו, מבני יעקן; ויחנו, בחור הגדגד.  לג,לג ויסעו, מחור הגדגד; ויחנו, ביוטבתה.  לג,לד ויסעו, מיוטבתה; ויחנו, בעברונה.  לג,לה ויסעו, מעברונה; ויחנו, בעציון גבר.  לג,לו ויסעו, מעציון גבר; ויחנו במדבר-צין, היא קדש.  לג,לז ויסעו, מקדש; ויחנו בהור ההר, בקצה ארץ אדום.  לג,לח ויעל אהרון הכוהן אל-הור ההר, על-פי יהוה--וימת שם:  בשנת הארבעים, לצאת בני-ישראל מארץ מצריים, בחודש החמישי, באחד לחודש.  לג,לט ואהרון, בן-שלוש ועשרים ומאת שנה, במותו, בהור ההר.  {ס}

לג,מ וישמע, הכנעני מלך ערד, והוא-יושב בנגב, בארץ כנען--בבוא, בני ישראל.  לג,מא ויסעו, מהור ההר; ויחנו, בצלמונה.  לג,מב ויסעו, מצלמונה; ויחנו, בפונון.  לג,מג ויסעו, מפונון; ויחנו, באובות.  לג,מד ויסעו, מאובות; ויחנו בעיי העברים, בגבול מואב.  לג,מה ויסעו, מעיים; ויחנו, בדיבון גד.  לג,מו ויסעו, מדיבון גד; ויחנו, בעלמון דבלתיימה.  לג,מז ויסעו, מעלמון דבלתיימה; ויחנו בהרי העברים, לפני נבו.  לג,מח ויסעו, מהרי העברים; ויחנו בערבות מואב, על ירדן ירחו.  לג,מט ויחנו על-הירדן מבית הישימות, עד אביל השיטים, בערבות, מואב.  {ס}

לג,נ וידבר יהוה אל-משה, בערבות מואב, על-ירדן ירחו, לאמור.  לג,נא דבר אל-בני ישראל, ואמרת אליהם:  כי אתם עוברים את-הירדן, אל-ארץ כנען.  לג,נב והורשתם את-כל-יושבי הארץ, מפניכם, ואיבדתם, את כל-משכייותם; ואת כל-צלמי מסכותם תאבדו, ואת כל-במותם תשמידו.  לג,נג והורשתם את-הארץ, וישבתם-בה:  כי לכם נתתי את-הארץ, לרשת אותה.  לג,נד והתנחלתם את-הארץ בגורל למשפחותיכם, לרב תרבו את-נחלתו ולמעט תמעיט את-נחלתו--אל אשר-ייצא לו שמה הגורל, לו יהיה:  למטות אבותיכם, תתנחלו.  לג,נה ואם-לא תורישו את-יושבי הארץ, מפניכם--והיה אשר תותירו מהם, לשיכים בעיניכם ולצנינים בצידיכם; וצררו אתכם--על-הארץ, אשר אתם יושבים בה.  לג,נו והיה, כאשר דימיתי לעשות להם--אעשה לכם.  {פ}

לד,א וידבר יהוה, אל-משה לאמור.  לד,ב צו את-בני ישראל, ואמרת אליהם, כי-אתם באים, אל-הארץ כנען:  זאת הארץ, אשר תיפול לכם בנחלה, ארץ כנען, לגבולותיה.  לד,ג והיה לכם פאת-נגב ממדבר-צין, על-ידי אדום; והיה לכם גבול נגב, מקצה ים-המלח קדמה.  לד,ד ונסב לכם הגבול מנגב למעלה עקרבים, ועבר צינה, והיו תוצאותיו, מנגב לקדש ברנע; ויצא חצר-אדר, ועבר עצמונה.  לד,ה ונסב הגבול מעצמון, נחלה מצריים; והיו תוצאותיו, הימה.  לד,ו וגבול ים, והיה לכם הים הגדול וגבול; זה-יהיה לכם, גבול ים.  לד,ז וזה-יהיה לכם, גבול צפון:  מן-הים, הגדול, תתאו לכם, הור ההר.  לד,ח מהור ההר, תתאו לבוא חמת; והיו תוצאות הגבול, צדדה.  לד,ט ויצא הגבול זפרונה, והיו תוצאותיו חצר עינן; זה-יהיה לכם, גבול צפון.  לד,י והתאוויתם לכם, לגבול קדמה, מחצר עינן, שפמה.  לד,יא וירד הגבול משפם הרבלה, מקדם לעין; וירד הגבול, ומחה על-כתף ים-כינרת קדמה.  לד,יב וירד הגבול הירדנה, והיו תוצאותיו ים המלח; זאת תהיה לכם הארץ לגבולותיה, סביב.  לד,יג ויצו משה, את-בני ישראל לאמור:  זאת הארץ, אשר תתנחלו אותה בגורל, אשר ציווה יהוה, לתת לתשעת המטות וחצי המטה.  לד,יד כי לקחו מטה בני הראובני, לבית אבותם, ומטה בני-הגדי, לבית אבותם; וחצי מטה מנשה, לקחו נחלתם.  לד,טו שני המטות, וחצי המטה:  לקחו נחלתם, מעבר לירדן ירחו--קדמה מזרחה.  {פ}

לד,טז וידבר יהוה, אל-משה לאמור.  לד,יז אלה שמות האנשים, אשר-ינחלו לכם את-הארץ:  אלעזר, הכוהן, ויהושוע, בן-נון.  לד,יח ונשיא אחד נשיא אחד, ממטה--תקחו, לנחול את-הארץ.  לד,יט ואלה, שמות האנשים:  למטה יהודה, כלב בן-יפונה.  לד,כ ולמטה בני שמעון, שמואל בן-עמיהוד.  לד,כא למטה בנימין, אלידד בן-כסלון.  לד,כב ולמטה בני-דן, נשיא--בוקי, בן-יוגלי.  לד,כג לבני יוסף, למטה בני-מנשה נשיא--חניאל, בן-איפוד.  לד,כד ולמטה בני-אפריים, נשיא--קמואל, בן-שפטן.  לד,כה ולמטה בני-זבולון, נשיא--אליצפן, בן-פרנך.  לד,כו ולמטה בני-יששכר, נשיא--פלטיאל, בן-עזן.  לד,כז ולמטה בני-אשר, נשיא--אחיהוד, בן-שלומי.  לד,כח ולמטה בני-נפתלי, נשיא--פדהאל, בן-עמיהוד.  לד,כט אלה, אשר ציווה יהוה, לנחל את-בני-ישראל, בארץ כנען.  {פ}

לה,א וידבר יהוה אל-משה, בערבות מואב, על-ירדן ירחו, לאמור.  לה,ב צו, את-בני ישראל, ונתנו ללויים מנחלת אחוזתם, ערים לשבת; ומגרש, לערים סביבותיהם, תיתנו, ללויים.  לה,ג והיו הערים להם, לשבת; ומגרשיהם, יהיו לבהמתם ולרכושם, ולכול, חיתם.  לה,ד ומגרשי, הערים, אשר תיתנו, ללויים--מקיר העיר וחוצה, אלף אמה סביב.  לה,ה ומדותם מחוץ לעיר, את-פאת-קדמה אלפיים באמה ואת-פאת-נגב אלפיים באמה ואת-פאת-ים אלפיים באמה ואת פאת צפון אלפיים באמה--והעיר בתווך; זה יהיה להם, מגרשי הערים.  לה,ו ואת הערים, אשר תיתנו ללויים--את שש-ערי המקלט, אשר תיתנו לנוס שמה הרוצח; ועליהם תיתנו, ארבעים ושתיים עיר.  לה,ז כל-הערים, אשר תיתנו ללויים--ארבעים ושמונה, עיר:  אתהן, ואת-מגרשיהן.  לה,ח והערים, אשר תיתנו מאחוזת בני-ישראל--מאת הרב תרבו, ומאת המעט תמעיטו:  איש, כפי נחלתו אשר ינחלו, ייתן מעריו, ללויים.  {פ}

לה,ט וידבר יהוה, אל-משה לאמור.  לה,י דבר אל-בני ישראל, ואמרת אליהם:  כי אתם עוברים את-הירדן, ארצה כנען.  לה,יא והקריתם לכם ערים, ערי מקלט תהיינה לכם; ונס שמה רוצח, מכה-נפש בשגגה.  לה,יב והיו לכם הערים למקלט, מגואל; ולא ימות הרוצח, עד-עומדו לפני העדה למשפט.  לה,יג והערים, אשר תיתנו--שש-ערי מקלט, תהיינה לכם.  לה,יד את שלוש הערים, תיתנו מעבר לירדן, ואת שלוש הערים, תיתנו בארץ כנען:  ערי מקלט, תהיינה.  לה,טו לבני ישראל, ולגר ולתושב בתוכם, תהיינה שש-הערים האלה, למקלט--לנוס שמה, כל-מכה-נפש בשגגה.  לה,טז ואם-בכלי ברזל הכהו וימות, רוצח הוא:  מות יומת, הרוצח.  לה,יז ואם באבן יד אשר-ימות בה הכהו, וימות--רוצח הוא:  מות יומת, הרוצח.  לה,יח או בכלי עץ-יד אשר-ימות בו הכהו, וימות--רוצח הוא:  מות יומת, הרוצח.  לה,יט גואל הדם, הוא ימית את-הרוצח:  בפגעו-בו, הוא ימיתנו.  לה,כ ואם-בשנאה, יהדופנו, או-השליך עליו בצדייה, וימות.  לה,כא או באיבה הכהו בידו, וימות--מות-יומת המכה, רוצח הוא:  גואל הדם, ימית את-הרוצח--בפגעו-בו.  לה,כב ואם-בפתע בלא-איבה, הדפו, או-השליך עליו כל-כלי, בלא צדייה.  לה,כג או בכל-אבן אשר-ימות בה, בלא ראות, ויפל עליו, וימות--והוא לא-אויב לו, ולא מבקש רעתו.  לה,כד ושפטו, העדה, בין המכה, ובין גואל הדם--על המשפטים, האלה.  לה,כה והצילו העדה את-הרוצח, מיד גואל הדם, והשיבו אותו העדה, אל-עיר מקלטו אשר-נס שמה; וישב בה, עד-מות הכוהן הגדול, אשר-משח אותו, בשמן הקודש.  לה,כו ואם-יצוא ייצא, הרוצח, את-גבול עיר מקלטו, אשר ינוס שמה.  לה,כז ומצא אותו, גואל הדם, מחוץ, לגבול עיר מקלטו:  ורצח גואל הדם, את-הרוצח--אין לו, דם.  לה,כח כי בעיר מקלטו יישב, עד-מות הכוהן הגדול; ואחרי מות, הכוהן הגדול--ישוב הרוצח, אל-ארץ אחוזתו.  לה,כט והיו אלה לכם לחוקת משפט, לדורותיכם, בכול, מושבותיכם.  לה,ל כל-מכה-נפש--לפי עדים, ירצח את-הרוצח; ועד אחד, לא-יענה בנפש למות.  לה,לא ולא-תקחו כופר לנפש רוצח, אשר-הוא רשע למות:  כי-מות, יומת.  לה,לב ולא-תקחו כופר, לנוס אל-עיר מקלטו, לשוב לשבת בארץ, עד-מות הכוהן.  לה,לג ולא-תחניפו את-הארץ, אשר אתם בה, כי הדם, הוא יחניף את-הארץ; ולארץ לא-יכופר, לדם אשר שופך-בה, כי-אם, בדם שופכו.  לה,לד ולא תטמא את-הארץ, אשר אתם יושבים בה--אשר אני, שוכן בתוכה:  כי, אני יהוה--שוכן, בתוך בני ישראל.  {פ}

לו,א ויקרבו ראשי האבות, למשפחת בני-גלעד בן-מכיר בן-מנשה--ממשפחות, בני יוסף; וידברו לפני משה, ולפני הנשיאים--ראשי אבות, לבני ישראל.  לו,ב ויאמרו, את-אדוני ציווה יהוה, לתת את-הארץ בנחלה בגורל, לבני ישראל; ואדוני, צווה ביהוה, לתת את-נחלת צלופחד אחינו, לבנותיו.  לו,ג והיו לאחד מבני שבטי בני-ישראל, לנשים, ונגרעה נחלתן מנחלת אבותינו, ונוסף על נחלת המטה אשר תהיינה להם; ומגורל נחלתנו, ייגרע.  לו,ד ואם-יהיה היובל, לבני ישראל, ונוספה נחלתן, על נחלת המטה אשר תהיינה להם; ומנחלת מטה אבותינו, ייגרע נחלתן.  לו,ה ויצו משה את-בני ישראל, על-פי יהוה לאמור:  כן מטה בני-יוסף, דוברים.  לו,ו זה הדבר אשר-ציווה יהוה, לבנות צלופחד לאמור, לטוב בעיניהם, תהיינה לנשים:  אך, למשפחת מטה אביהם--תהיינה לנשים.  לו,ז ולא-תיסוב נחלה לבני ישראל, ממטה אל-מטה:  כי איש, בנחלת מטה אבותיו, ידבקו, בני ישראל.  לו,ח וכל-בת יורשת נחלה, ממטות בני ישראל--לאחד ממשפחת מטה אביה, תהיה לאישה:  למען, יירשו בני ישראל, איש, נחלת אבותיו.  לו,ט ולא-תיסוב נחלה ממטה, למטה אחר:  כי-איש, בנחלתו, ידבקו, מטות בני ישראל.  לו,י כאשר ציווה יהוה, את-משה, כן עשו, בנות צלופחד.  לו,יא ותהיינה מחלה תרצה, וחוגלה ומלכה ונועה--בנות צלופחד:  לבני דודיהן, לנשים.  לו,יב ממשפחות בני-מנשה בן-יוסף, היו לנשים; ותהי, נחלתן, על-מטה, משפחת אביהן.  לו,יג אלה המצוות והמשפטים, אשר ציווה יהוה ביד-משה--אל-בני ישראל:  בערבות מואב, על ירדן ירחו.  {ש}

דברים

א,א אלה הדברים, אשר דיבר משה אל-כל-ישראל, בעבר, הירדן:  במדבר בערבה מול סוף בין-פארן ובין-תופל, ולבן וחצרות--ודי זהב.  א,ב אחד עשר יום מחורב, דרך הר-שעיר, עד, קדש ברנע.  א,ג ויהי בארבעים שנה, בעשתי-עשר חודש באחד לחודש; דיבר משה, אל-בני ישראל, ככול אשר ציווה יהוה אותו, אליהם.  א,ד אחרי הכותו, את סיחון מלך האמורי, אשר יושב, בחשבון--ואת, עוג מלך הבשן, אשר-יושב בעשתרות, באדרעי.  א,ה בעבר הירדן, בארץ מואב, הואיל משה, ביאר את-התורה הזאת לאמור.  א,ו יהוה אלוהינו דיבר אלינו, בחורב לאמור:  רב-לכם שבת, בהר הזה.  א,ז פנו וסעו לכם, ובואו הר האמורי ואל-כל-שכניו, בערבה בהר ובשפילה ובנגב, ובחוף הים--ארץ הכנעני והלבנון, עד-הנהר הגדול נהר-פרת.  א,ח ראה נתתי לפניכם, את-הארץ; בואו, ורשו את-הארץ, אשר נשבע יהוה לאבותיכם לאברהם ליצחק וליעקוב לתת להם, ולזרעם אחריהם.  א,ט ואומר אליכם, בעת ההיא לאמור:  לא-אוכל לבדי, שאת אתכם.  א,י יהוה אלוהיכם, הרבה אתכם; והנכם היום, ככוכבי השמיים לרוב.  א,יא יהוה אלוהי אבותיכם, יוסף עליכם ככם--אלף פעמים; ויברך אתכם, כאשר דיבר לכם.  א,יב איכה אשא, לבדי, טורחכם ומשאכם, וריבכם.  א,יג הבו לכם אנשים חכמים ונבונים, וידועים--לשבטיכם; ואשימם, בראשיכם.  א,יד ותענו, אותי; ותאמרו, טוב-הדבר אשר-דיברת לעשות.  א,טו ואקח את-ראשי שבטיכם, אנשים חכמים וידועים, ואתן אותם ראשים, עליכם:  שרי אלפים ושרי מאות, ושרי חמישים ושרי עשרות, ושוטרים, לשבטיכם.  א,טז ואצווה, את-שופטיכם, בעת ההיא, לאמור:  שמוע בין-אחיכם ושפטתם צדק, בין-איש ובין-אחיו ובין גרו.  א,יז לא-תכירו פנים במשפט, כקטון כגדול תשמעון--לא תגורו מפני-איש, כי המשפט לאלוהים הוא; והדבר אשר יקשה מכם, תקריבון אליי ושמעתיו.  א,יח ואצווה אתכם, בעת ההיא, את כל-הדברים, אשר תעשון.  א,יט וניסע מחורב, ונלך את כל-המדבר הגדול והנורא ההוא אשר ראיתם דרך הר האמורי, כאשר ציווה יהוה אלוהינו, אותנו; ונבוא, עד קדש ברנע.  א,כ ואומר, אליכם:  באתם עד-הר האמורי, אשר-יהוה אלוהינו נותן לנו.  א,כא ראה נתן יהוה אלוהיך, לפניך--את-הארץ:  עלה רש, כאשר דיבר יהוה אלוהי אבותיך לך--אל-תירא, ואל-תיחת.  א,כב ותקרבון אליי, כולכם, ותאמרו נשלחה אנשים לפנינו, ויחפרו-לנו את-הארץ; וישיבו אותנו, דבר--את-הדרך אשר נעלה-בה, ואת הערים אשר נבוא אליהן.  א,כג וייטב בעיניי, הדבר; ואקח מכם שנים עשר אנשים, איש אחד לשבט.  א,כד ויפנו ויעלו ההרה, ויבואו עד-נחל אשכול; וירגלו, אותה.  א,כה ויקחו בידם מפרי הארץ, ויורידו אלינו; וישיבו אותנו דבר, ויאמרו, טובה הארץ, אשר-יהוה אלוהינו נותן לנו.  א,כו ולא אביתם, לעלות; ותמרו, את-פי יהוה אלוהיכם.  א,כז ותירגנו באוהליכם, ותאמרו, בשנאת יהוה אותנו, הוציאנו מארץ מצריים--לתת אותנו ביד האמורי, להשמידנו.  א,כח אנה אנחנו עולים, אחינו המסו את-לבבנו לאמור עם גדול ורם ממנו, ערים גדולות ובצורות, בשמיים; וגם-בני ענקים, ראינו שם.  א,כט ואומר, אליכם:  לא-תערצון ולא-תיראון, מהם.  א,ל יהוה אלוהיכם ההולך לפניכם, הוא יילחם לכם:  ככול אשר עשה איתכם, במצריים--לעיניכם.  א,לא ובמדבר, אשר ראית, אשר נשאך יהוה אלוהיך, כאשר יישא-איש את-בנו--בכל-הדרך אשר הלכתם, עד-בואכם עד-המקום הזה.  א,לב ובדבר, הזה--אינכם, מאמינים, ביהוה, אלוהיכם.  א,לג ההולך לפניכם בדרך, לתור לכם מקום--לחנותכם:  באש לילה, לראותכם בדרך אשר תלכו-בה, ובענן, יומם.  א,לד וישמע יהוה, את-קול דבריכם; ויקצוף, ויישבע לאמור.  א,לה אם-יראה איש באנשים האלה, הדור הרע הזה--את, הארץ הטובה, אשר נשבעתי, לתת לאבותיכם.  א,לו זולתי כלב בן-יפונה, הוא יראנה, ולו-אתן את-הארץ אשר דרך-בה, ולבניו--יען, אשר מילא אחרי יהוה.  א,לז גם-בי התאנף יהוה, בגללכם לאמור:  גם-אתה, לא-תבוא שם.  א,לח יהושוע בן-נון העומד לפניך, הוא יבוא שמה; אותו חזק, כי-הוא ינחילנה את-ישראל.  א,לט וטפכם אשר אמרתם לבז יהיה, ובניכם אשר לא-ידעו היום טוב ורע--המה, יבואו שמה; ולהם אתננה, והם יירשוה.  א,מ ואתם, פנו לכם; וסעו המדברה, דרך ים-סוף.  א,מא ותענו ותאמרו אליי, חטאנו ליהוה--אנחנו נעלה ונלחמנו, ככול אשר-ציוונו יהוה אלוהינו; ותחגרו, איש את-כלי מלחמתו, ותהינו, לעלות ההרה.  א,מב ויאמר יהוה אליי, אמור להם לא תעלו ולא-תילחמו--כי אינני, בקרבכם; ולא, תינגפו, לפני, אויביכם.  א,מג ואדבר אליכם, ולא שמעתם; ותמרו את-פי יהוה, ותזידו ותעלו ההרה.  א,מד וייצא האמורי היושב בהר ההוא, לקראתכם, וירדפו אתכם, כאשר תעשינה הדבורים; ויכתו אתכם בשעיר, עד-חורמה.  א,מה ותשובו ותבכו, לפני יהוה; ולא-שמע יהוה בקולכם, ולא האזין אליכם.  א,מו ותשבו בקדש, ימים רבים, כימים, אשר ישבתם.  ב,א ונפן וניסע המדברה, דרך ים-סוף, כאשר דיבר יהוה, אליי; ונסב את-הר-שעיר, ימים רבים.  {ס}

ב,ב ויאמר יהוה, אליי לאמור.  ב,ג רב-לכם, סוב את-ההר הזה; פנו לכם, צפונה.  ב,ד ואת-העם, צו לאמור, אתם עוברים בגבול אחיכם בני-עשיו, היושבים בשעיר; וייראו מכם, ונשמרתם מאוד.  ב,ה אל-תתגרו בם--כי לא-אתן לכם מארצם, עד מדרך כף-רגל:  כי-ירושה לעשיו, נתתי את-הר שעיר.  ב,ו אוכל תשברו מאיתם בכסף, ואכלתם; וגם-מים תכרו מאיתם, בכסף--ושתיתם.  ב,ז כי יהוה אלוהיך בירכך, בכול מעשה ידך--ידע לכתך, את-המדבר הגדול הזה:  זה ארבעים שנה, יהוה אלוהיך עימך--לא חסרת, דבר.  ב,ח ונעבור מאת אחינו בני-עשיו, היושבים בשעיר, מדרך הערבה, מאילת ומעציון גבר;  {ס}  ונפן, ונעבור, דרך, מדבר מואב.  ב,ט ויאמר יהוה אליי, אל-תצר את-מואב, ואל-תתגר בם, מלחמה:  כי לא-אתן לך מארצו, ירושה--כי לבני-לוט, נתתי את-ער ירושה.  ב,י האימים לפנים, ישבו בה--עם גדול ורב ורם, כענקים.  ב,יא רפאים ייחשבו אף-הם, כענקים; והמואבים, יקראו להם אימים.  ב,יב ובשעיר ישבו החורים, לפנים, ובני עשיו יירשום וישמידום מפניהם, ויישבו תחתם:  כאשר עשה ישראל, לארץ ירושתו, אשר-נתן יהוה, להם.  ב,יג עתה, קומו ועברו לכם--את-נחל זרד; ונעבור, את-נחל זרד.  ב,יד והימים אשר-הלכנו מקדש ברנע, עד אשר-עברנו את-נחל זרד, שלושים ושמונה, שנה--עד-תום כל-הדור אנשי המלחמה, מקרב המחנה, כאשר נשבע יהוה, להם.  ב,טו וגם יד-יהוה הייתה בם, להומם מקרב המחנה, עד, תומם.  ב,טז ויהי כאשר-תמו כל-אנשי המלחמה, למות--מקרב העם.  {ס}

ב,יז וידבר יהוה, אליי לאמור.  ב,יח אתה עובר היום את-גבול מואב, את-ער.  ב,יט וקרבת, מול בני עמון--אל-תצורם, ואל-תתגר בם:  כי לא-אתן מארץ בני-עמון לך, ירושה--כי לבני-לוט, נתתיה ירושה.  ב,כ ארץ-רפאים תיחשב, אף-היא:  רפאים ישבו-בה, לפנים, והעמונים, יקראו להם זמזומים.  ב,כא עם גדול ורב ורם, כענקים; וישמידם יהוה מפניהם, ויירשום ויישבו תחתם.  ב,כב כאשר עשה לבני עשיו, היושבים בשעיר--אשר השמיד את-החורי, מפניהם, ויירשום ויישבו תחתם, עד היום הזה.  ב,כג והעווים היושבים בחצרים, עד-עזה--כפתורים היוצאים מכפתור, השמידום ויישבו תחתם.  ב,כד קומו סעו, ועברו את-נחל ארנון--ראה נתתי בידך את-סיחון מלך-חשבון האמורי ואת-ארצו, החל רש; והתגר בו, מלחמה.  ב,כה היום הזה, אחל תת פחדך ויראתך, על-פני העמים, תחת כל-השמיים--אשר ישמעון שמעך, ורגזו וחלו מפניך.  ב,כו ואשלח מלאכים ממדבר קדמות, אל-סיחון מלך חשבון, דברי שלום, לאמור.  ב,כז אעברה בארצך, בדרך בדרך אלך:  לא אסור, ימין ושמאל.  ב,כח אוכל בכסף תשבירני ואכלתי, ומים בכסף תיתן-לי ושתיתי; רק, אעברה ברגליי.  ב,כט כאשר עשו-לי בני עשיו, היושבים בשעיר, והמואבים, היושבים בער--עד אשר-אעבור, את-הירדן, אל-הארץ, אשר-יהוה אלוהינו נותן לנו.  ב,ל ולא אבה, סיחון מלך חשבון, העבירנו, בו:  כי-הקשה יהוה אלוהיך את-רוחו, ואימץ את-לבבו, למען תיתו בידך, כיום הזה.  {ס}

ב,לא ויאמר יהוה, אליי, ראה החילותי תת לפניך, את-סיחון ואת-ארצו; החל רש, לרשת את-ארצו.  ב,לב וייצא סיחון לקראתנו הוא וכל-עמו, למלחמה--יהצה.  ב,לג וייתנהו יהוה אלוהינו, לפנינו; ונך אותו ואת-בניו, ואת-כל-עמו.  ב,לד ונלכוד את-כל-עריו, בעת ההיא, ונחרם את-כל-עיר מתים, והנשים והטף:  לא השארנו, שריד.  ב,לה רק הבהמה, בזזנו לנו, ושלל הערים, אשר לכדנו.  ב,לו מערוער אשר על-שפת-נחל ארנון והעיר אשר בנחל, ועד-הגלעד, לא הייתה קריה, אשר שגבה ממנו:  את-הכול, נתן יהוה אלוהינו לפנינו.  ב,לז רק אל-ארץ בני-עמון, לא קרבת:  כל-יד נחל יבוק, וערי ההר, וכול אשר-ציווה, יהוה אלוהינו.  ג,א ונפן ונעל, דרך הבשן; וייצא עוג מלך-הבשן לקראתנו הוא וכל-עמו, למלחמה--אדרעי.  ג,ב ויאמר יהוה אליי, אל-תירא אותו--כי בידך נתתי אותו ואת-כל-עמו, ואת-ארצו; ועשית לו--כאשר עשית לסיחון מלך האמורי, אשר יושב בחשבון.  ג,ג וייתן יהוה אלוהינו בידנו, גם את-עוג מלך-הבשן--ואת-כל-עמו; ונכהו, עד-בלתי השאיר-לו שריד.  ג,ד ונלכוד את-כל-עריו, בעת ההיא--לא הייתה קריה, אשר לא-לקחנו מאיתם:  שישים עיר כל-חבל ארגוב, ממלכת עוג בבשן.  ג,ה כל-אלה ערים בצורות, חומה גבוהה--דלתיים ובריח:  לבד מערי הפרזי, הרבה מאוד.  ג,ו ונחרם אותם--כאשר עשינו, לסיחון מלך חשבון:  החרם כל-עיר מתים, הנשים והטף.  ג,ז וכל-הבהמה ושלל הערים, בזונו לנו.  ג,ח וניקח בעת ההיא, את-הארץ, מיד שני מלכי האמורי, אשר בעבר הירדן--מנחל ארנון, עד-הר חרמון.  ג,ט צידונים יקראו לחרמון, שריון; והאמורי, יקראו-לו שניר.  ג,י כול ערי המישור, וכל-הגלעד וכל-הבשן, עד-סלכה, ואדרעי--ערי ממלכת עוג, בבשן.  ג,יא כי רק-עוג מלך הבשן, נשאר מיתר הרפאים--הנה ערשו ערש ברזל, הלוא היא ברבת בני עמון:  תשע אמות אורכה, וארבע אמות רוחבה--באמת-איש.  ג,יב ואת-הארץ הזאת ירשנו, בעת ההיא; מערוער אשר-על-נחל ארנון, וחצי הר-הגלעד ועריו--נתתי, לראובני ולגדי.  ג,יג ויתר הגלעד וכל-הבשן, ממלכת עוג--נתתי, לחצי שבט המנשה:  כול חבל הארגוב לכל-הבשן, ההוא ייקרא ארץ רפאים.  ג,יד יאיר בן-מנשה, לקח את-כל-חבל ארגוב, עד-גבול הגשורי, והמעכתי; ויקרא אותם על-שמו את-הבשן חוות יאיר, עד היום הזה.  ג,טו ולמכיר, נתתי את-הגלעד.  ג,טז ולראובני ולגדי נתתי מן-הגלעד, ועד-נחל ארנון, תוך הנחל, וגבול--ועד יבוק הנחל, גבול בני עמון.  ג,יז והערבה, והירדן וגבול--מכינרת, ועד ים הערבה ים המלח, תחת אשדות הפסגה, מזרחה.  ג,יח ואצו אתכם, בעת ההיא לאמור:  יהוה אלוהיכם, נתן לכם את-הארץ הזאת לרשתה--חלוצים תעברו לפני אחיכם בני-ישראל, כל-בני-חיל.  ג,יט רק נשיכם וטפכם, ומקנכם, ידעתי, כי-מקנה רב לכם--יישבו, בעריכם, אשר נתתי, לכם.  ג,כ עד אשר-יניח יהוה לאחיכם, ככם, וירשו גם-הם, את-הארץ אשר יהוה אלוהיכם נותן להם בעבר הירדן; ושבתם, איש לירושתו, אשר נתתי, לכם.  ג,כא ואת-יהושוע ציוויתי, בעת ההיא לאמור:  עיניך הרואות, את כל-אשר עשה יהוה אלוהיכם לשני המלכים האלה--כן-יעשה יהוה לכל-הממלכות, אשר אתה עובר שמה.  ג,כב לא, תיראום:  כי יהוה אלוהיכם, הוא הנלחם לכם.  {ס}

ג,כג ואתחנן, אל-יהוה, בעת ההיא, לאמור.  ג,כד אדוניי יהוה, אתה החילות להראות את-עבדך, את-גודלך, ואת-ידך החזקה--אשר מי-אל בשמיים ובארץ, אשר-יעשה כמעשיך וכגבורותיך.  ג,כה אעברה-נא, ואראה את-הארץ הטובה, אשר, בעבר הירדן:  ההר הטוב הזה, והלבנון.  ג,כו ויתעבר יהוה בי למענכם, ולא שמע אליי; ויאמר יהוה אליי, רב-לך--אל-תוסף דבר אליי עוד, בדבר הזה.  ג,כז עלה ראש הפסגה, ושא עיניך ימה וצפונה ותימנה ומזרחה--וראה בעיניך:  כי-לא תעבור, את-הירדן הזה.  ג,כח וצו את-יהושוע, וחזקהו ואמצהו:  כי-הוא יעבור, לפני העם הזה, והוא ינחיל אותם, את-הארץ אשר תראה.  ג,כט ונשב בגיא, מול בית פעור.  {פ}

ד,א ועתה ישראל, שמע אל-החוקים ואל-המשפטים, אשר אנוכי מלמד אתכם, לעשות--למען תחיו, ובאתם וירשתם את-הארץ, אשר יהוה אלוהי אבותיכם, נותן לכם.  ד,ב לא תוסיפו, על-הדבר אשר אנוכי מצווה אתכם, ולא תגרעו, ממנו--לשמור, את-מצוות יהוה אלוהיכם, אשר אנוכי, מצווה אתכם.  ד,ג עיניכם, הרואות, את אשר-עשה יהוה, בבעל פעור:  כי כל-האיש, אשר הלך אחרי בעל-פעור--השמידו יהוה אלוהיך, מקרבך.  ד,ד ואתם, הדבקים, ביהוה, אלוהיכם--חיים כולכם, היום.  ד,ה ראה לימדתי אתכם, חוקים ומשפטים, כאשר ציווני, יהוה אלוהיי:  לעשות כן--בקרב הארץ, אשר אתם באים שמה לרשתה.  ד,ו ושמרתם, ועשיתם--כי היא חכמתכם ובינתכם, לעיני העמים:  אשר ישמעון, את כל-החוקים האלה, ואמרו רק עם-חכם ונבון, הגוי הגדול הזה.  ד,ז כי מי-גוי גדול, אשר-לו אלוהים קרובים אליו, כיהוה אלוהינו, בכל-קוראנו אליו.  ד,ח ומי גוי גדול, אשר-לו חוקים ומשפטים צדיקים, ככול התורה הזאת, אשר אנוכי נותן לפניכם היום.  ד,ט רק הישמר לך ושמור נפשך מאוד, פן-תשכח את-הדברים אשר-ראו עיניך ופן-יסורו מלבבך, כול, ימי חייך; והודעתם לבניך, ולבני בניך.  ד,י יום, אשר עמדת לפני יהוה אלוהיך בחורב, באמור יהוה אליי הקהל-לי את-העם, ואשמיעם את-דבריי:  אשר ילמדון ליראה אותי, כל-הימים אשר הם חיים על-האדמה, ואת-בניהם, ילמדון.  ד,יא ותקרבון ותעמדון, תחת ההר; וההר בוער באש, עד-לב השמיים--חושך, ענן וערפל.  ד,יב וידבר יהוה אליכם, מתוך האש:  קול דברים אתם שומעים, ותמונה אינכם רואים זולתי קול.  ד,יג ויגד לכם את-בריתו, אשר ציווה אתכם לעשות--עשרת, הדברים; ויכתבם, על-שני לוחות אבנים.  ד,יד ואותי ציווה יהוה, בעת ההיא, ללמד אתכם, חוקים ומשפטים:  לעשותכם אותם--בארץ, אשר אתם עוברים שמה לרשתה.  ד,טו ונשמרתם מאוד, לנפשותיכם:  כי לא ראיתם, כל-תמונה, ביום דיבר יהוה אליכם בחורב, מתוך האש.  ד,טז פן-תשחיתון--ועשיתם לכם פסל, תמונת כל-סמל:  תבנית זכר, או נקבה.  ד,יז תבנית, כל-בהמה אשר בארץ; תבנית כל-ציפור כנף, אשר תעוף בשמיים.  ד,יח תבנית, כל-רומש באדמה; תבנית כל-דגה אשר-במים, מתחת לארץ.  ד,יט ופן-תישא עיניך השמיימה, וראית את-השמש ואת-הירח ואת-הכוכבים כול צבא השמיים, ונידחת והשתחווית להם, ועבדתם--אשר חלק יהוה אלוהיך, אותם, לכול העמים, תחת כל-השמיים.  ד,כ ואתכם לקח יהוה, ויוציא אתכם מכור הברזל ממצריים, להיות לו לעם נחלה, כיום הזה.  ד,כא ויהוה התאנף-בי, על-דבריכם; ויישבע, לבלתי עוברי את-הירדן, ולבלתי-בוא אל-הארץ הטובה, אשר יהוה אלוהיך נותן לך נחלה.  ד,כב כי אנוכי מת בארץ הזאת, אינני עובר את-הירדן; ואתם, עוברים, וירשתם, את-הארץ הטובה הזאת.  ד,כג הישמרו לכם, פן-תשכחו את-ברית יהוה אלוהיכם, אשר כרת, עימכם; ועשיתם לכם פסל תמונת כול, אשר ציווך יהוה אלוהיך.  ד,כד כי יהוה אלוהיך, אש אוכלה הוא:  אל, קנא.  {פ}

ד,כה כי-תוליד בנים ובני בנים, ונושנתם בארץ; והשחתם, ועשיתם פסל תמונת כול, ועשיתם הרע בעיני יהוה-אלוהיך, להכעיסו.  ד,כו העידותי בכם היום את-השמיים ואת-הארץ, כי-אבוד תאבדון מהר, מעל הארץ, אשר אתם עוברים את-הירדן שמה לרשתה:  לא-תאריכון ימים עליה, כי הישמד תישמדון.  ד,כז והפיץ יהוה אתכם, בעמים; ונשארתם, מתי מספר, בגויים, אשר ינהג יהוה אתכם שמה.  ד,כח ועבדתם-שם אלוהים, מעשה ידי אדם:  עץ ואבן--אשר לא-יראון ולא ישמעון, ולא יאכלון ולא יריחון.  ד,כט וביקשתם משם את-יהוה אלוהיך, ומצאת:  כי תדרשנו, בכל-לבבך ובכל-נפשך.  ד,ל בצר לך--ומצאוך, כול הדברים האלה; באחרית, הימים, ושבת עד-יהוה אלוהיך, ושמעת בקולו.  ד,לא כי אל רחום יהוה אלוהיך, לא ירפך ולא ישחיתך; ולא ישכח את-ברית אבותיך, אשר נשבע להם.  ד,לב כי שאל-נא לימים ראשונים אשר-היו לפניך, למן-היום אשר ברא אלוהים אדם על-הארץ, ולמקצה השמיים, ועד-קצה השמיים:  הנהיה, כדבר הגדול הזה, או, הנשמע כמוהו.  ד,לג השמע עם קול אלוהים מדבר מתוך-האש, כאשר-שמעת אתה--ויחי.  ד,לד או הניסה אלוהים, לבוא לקחת לו גוי מקרב גוי, במסות באותות ובמופתים ובמלחמה וביד חזקה ובזרוע נטויה, ובמוראים גדולים:  ככול אשר-עשה לכם יהוה אלוהיכם, במצריים--לעיניך.  ד,לה אתה הוראת לדעת, כי יהוה הוא האלוהים:  אין עוד, מלבדו.  ד,לו מן-השמיים השמיעך את-קולו, לייסרך; ועל-הארץ, הראך את-אישו הגדולה, ודבריו שמעת, מתוך האש.  ד,לז ותחת, כי אהב את-אבותיך, ויבחר בזרעו, אחריו; ויוציאך בפניו בכוחו הגדול, ממצריים.  ד,לח להוריש, גויים גדולים ועצומים ממך--מפניך; להביאך, לתת-לך את-ארצם נחלה--כיום הזה.  ד,לט וידעת היום, והשבות אל-לבבך, כי יהוה הוא האלוהים, בשמיים ממעל ועל-הארץ מתחת:  אין, עוד.  ד,מ ושמרת את-חוקיו ואת-מצוותיו, אשר אנוכי מצווך היום, אשר ייטב לך, ולבניך אחריך--ולמען תאריך ימים על-האדמה, אשר יהוה אלוהיך נותן לך כל-הימים.  {פ}

ד,מא אז יבדיל משה שלוש ערים, בעבר הירדן, מזרחה, שמש.  ד,מב לנוס שמה רוצח, אשר ירצח את-ריעהו בבלי-דעת, והוא לא-שונא לו, מתמול שלשום; ונס, אל-אחת מן-הערים האל--וחי.  ד,מג את-בצר במדבר בארץ המישור, לראובני; ואת-ראמות בגלעד לגדי, ואת-גולן בבשן למנשי.  ד,מד וזאת, התורה, אשר-שם משה, לפני בני ישראל.  ד,מה אלה, העדות, והחוקים, והמשפטים--אשר דיבר משה אל-בני ישראל, בצאתם ממצריים.  ד,מו בעבר הירדן בגיא, מול בית פעור, בארץ סיחון מלך האמורי, אשר יושב בחשבון--אשר הכה משה ובני ישראל, בצאתם ממצריים.  ד,מז ויירשו את-ארצו ואת-ארץ עוג מלך-הבשן, שני מלכי האמורי, אשר, בעבר הירדן--מזרח, שמש.  ד,מח מערוער אשר על-שפת-נחל ארנון, ועד-הר שיאון--הוא חרמון.  ד,מט וכל-הערבה עבר הירדן, מזרחה, ועד, ים הערבה--תחת, אשדות הפסגה.  {פ}

ה,א ויקרא משה, אל-כל-ישראל, ויאמר אליהם שמע ישראל את-החוקים ואת-המשפטים, אשר אנוכי דובר באוזניכם היום; ולמדתם אותם, ושמרתם לעשותם.  ה,ב יהוה אלוהינו, כרת עימנו ברית--בחורב.  ה,ג לא את-אבותינו, כרת יהוה את-הברית הזאת:  כי איתנו, אנחנו אלה פה היום כולנו חיים.  ה,ד פנים בפנים, דיבר יהוה עימכם בהר--מתוך האש.  ה,ה אנוכי עומד בין-יהוה וביניכם, בעת ההיא, להגיד לכם, את-דבר יהוה:  כי יראתם מפני האש, ולא-עליתם בהר לאמור.  {ס}

ה,ו אנוכי יהוה אלוהיך, אשר הוצאתיך מארץ מצריים מבית עבדים:  לא-יהיה לך אלוהים אחרים, על-פניי.  ה,ז לא-תעשה לך פסל, כל-תמונה, אשר בשמיים ממעל, ואשר בארץ מתחת--ואשר במים, מתחת לארץ.  ה,ח לא-תשתחווה להם, ולא תועבדם:  כי אנוכי יהוה אלוהיך, אל קנא--פוקד עוון אבות על-בנים ועל-שילשים ועל-ריבעים, לשונאיי.  ה,ט ועושה חסד, לאלפים--לאוהביי, ולשומרי מצוותיי.  {ס}

ה,י לא תישא את-שם-יהוה אלוהיך, לשוא:  כי לא ינקה יהוה, את אשר-יישא את-שמו לשוא.  {ס}

ה,יא שמור את-יום השבת, לקדשו, כאשר ציווך, יהוה אלוהיך.  ה,יב ששת ימים תעבוד, ועשית כל-מלאכתך.  ה,יג ויום, השביעי--שבת, ליהוה אלוהיך:  לא תעשה כל-מלאכה אתה ובנך-ובתך ועבדך-ואמתך ושורך וחמורך וכל-בהמתך, וגרך אשר בשעריך--למען ינוח עבדך ואמתך, כמוך.  ה,יד וזכרת, כי עבד היית בארץ מצריים, ויוציאך יהוה אלוהיך משם, ביד חזקה ובזרוע נטויה; על-כן, ציווך יהוה אלוהיך, לעשות, את-יום השבת.  {ס}

ה,טו כבד את-אביך ואת-אימך, כאשר ציווך יהוה אלוהיך--למען יאריכון ימיך, ולמען ייטב לך, על האדמה, אשר-יהוה אלוהיך נותן לך.  {ס}

ה,טז לא תרצח,  {ס}  ולא תנאף;  {ס}  ולא תגנוב,  {ס}  ולא-תענה בריעך עד שוא.  {ס}

ה,יז ולא תחמוד, אשת ריעך;  {ס}  ולא תתאווה בית ריעך, שדהו ועבדו ואמתו שורו וחמורו, וכול, אשר לריעך.  {ס}

ה,יח את-הדברים האלה דיבר יהוה אל-כל-קהלכם בהר, מתוך האש הענן והערפל--קול גדול, ולא יסף; ויכתבם, על-שני לוחות אבנים, וייתנם, אליי.  ה,יט ויהי, כשומעכם את-הקול מתוך החושך, וההר, בוער באש; ותקרבון אליי, כל-ראשי שבטיכם וזקניכם.  ה,כ ותאמרו, הן הראנו יהוה אלוהינו את-כבודו ואת-גודלו, ואת-קולו שמענו, מתוך האש; היום הזה ראינו, כי-ידבר אלוהים את-האדם וחי.  ה,כא ועתה, למה נמות, כי תאכלנו, האש הגדולה הזאת; אם-יוספים אנחנו, לשמוע את-קול יהוה אלוהינו עוד--ומתנו.  ה,כב כי מי כל-בשר אשר שמע קול אלוהים חיים מדבר מתוך-האש, כמונו--ויחי.  ה,כג קרב אתה ושמע, את כל-אשר יאמר יהוה אלוהינו; ואת תדבר אלינו, את כל-אשר ידבר יהוה אלוהינו אליך--ושמענו ועשינו.  ה,כד וישמע יהוה את-קול דבריכם, בדברכם אליי; ויאמר יהוה אליי, שמעתי את-קול דברי העם הזה אשר דיברו אליך--היטיבו, כל-אשר דיברו.  ה,כה מי-ייתן והיה לבבם זה להם, ליראה אותי ולשמור את-כל-מצוותיי--כל-הימים:  למען ייטב להם ולבניהם, לעולם.  ה,כו לך, אמור להם:  שובו לכם, לאוהליכם.  ה,כז ואתה, פה עמוד עימדי, ואדברה אליך את כל-המצוה והחוקים והמשפטים, אשר תלמדם; ועשו בארץ, אשר אנוכי נותן להם לרשתה.  ה,כח ושמרתם לעשות, כאשר ציווה יהוה אלוהיכם אתכם:  לא תסורו, ימין ושמאל.  ה,כט בכל-הדרך, אשר ציווה יהוה אלוהיכם אתכם--תלכו:  למען תחיון, וטוב לכם, והארכתם ימים, בארץ אשר תירשון.  ו,א וזאת המצוה, החוקים והמשפטים, אשר ציווה יהוה אלוהיכם, ללמד אתכם--לעשות בארץ, אשר אתם עוברים שמה לרשתה.  ו,ב למען תירא את-יהוה אלוהיך, לשמור את-כל-חוקותיו ומצוותיו אשר אנוכי מצווך, אתה ובנך ובן-בנך, כול ימי חייך--ולמען, יאריכון ימיך.  ו,ג ושמעת ישראל, ושמרת לעשות, אשר ייטב לך, ואשר תרבון מאוד:  כאשר דיבר יהוה אלוהי אבותיך, לך--ארץ זבת חלב, ודבש.  {פ}

ו,ד שמע, ישראל:  יהוה אלוהינו, יהוה אחד.  ו,ה ואהבת, את יהוה אלוהיך, בכל-לבבך ובכל-נפשך, ובכל-מאודך.  ו,ו והיו הדברים האלה, אשר אנוכי מצווך היום--על-לבבך.  ו,ז ושיננתם לבניך, ודיברת בם, בשבתך בביתך ובלכתך בדרך, ובשוכבך ובקומך.  ו,ח וקשרתם לאות, על-ידך; והיו לטוטפות, בין עיניך.  ו,ט וכתבתם על-מזוזות ביתך, ובשעריך.  {ס}

ו,י והיה כי יביאך יהוה אלוהיך, אל-הארץ אשר נשבע לאבותיך לאברהם ליצחק וליעקוב--לתת לך:  ערים גדולות וטובות, אשר לא-בנית.  ו,יא ובתים מלאים כל-טוב, אשר לא-מילאת, ובורות חצובים אשר לא-חצבת, כרמים וזיתים אשר לא-נטעת; ואכלת, ושבעת.  ו,יב הישמר לך, פן-תשכח את-יהוה, אשר הוציאך מארץ מצריים, מבית עבדים.  ו,יג את-יהוה אלוהיך תירא, ואותו תעבוד; ובשמו, תישבע.  ו,יד לא תלכון, אחרי אלוהים אחרים--מאלוהי, העמים, אשר, סביבותיכם.  ו,טו כי אל קנא יהוה אלוהיך, בקרבך:  פן-יחרה אף-יהוה אלוהיך, בך, והשמידך, מעל פני האדמה.  {ס}

ו,טז לא תנסו, את-יהוה אלוהיכם, כאשר ניסיתם, במסה.  ו,יז שמור תשמרון, את-מצוות יהוה אלוהיכם, ועדותיו וחוקיו, אשר ציווך.  ו,יח ועשית הישר והטוב, בעיני יהוה--למען, ייטב לך, ובאת וירשת את-הארץ הטובה, אשר-נשבע יהוה לאבותיך.  ו,יט להדוף את-כל-אויביך, מפניך, כאשר, דיבר יהוה.  {ס}

ו,כ כי-ישאלך בנך מחר, לאמור:  מה העדות, והחוקים והמשפטים, אשר ציווה יהוה אלוהינו, אתכם.  ו,כא ואמרת לבנך, עבדים היינו לפרעה במצריים; ויוציאנו יהוה ממצריים, ביד חזקה.  ו,כב וייתן יהוה אותות ומופתים גדולים ורעים במצריים, בפרעה ובכל-ביתו--לעינינו.  ו,כג ואותנו, הוציא משם--למען, הביא אותנו, לתת לנו את-הארץ, אשר נשבע לאבותינו.  ו,כד ויצוונו יהוה, לעשות את-כל-החוקים האלה, ליראה, את-יהוה אלוהינו--לטוב לנו כל-הימים, לחייותנו כהיום הזה.  ו,כה וצדקה, תהיה-לנו:  כי-נשמור לעשות את-כל-המצוה הזאת, לפני יהוה אלוהינו--כאשר ציוונו.  {ס}

ז,א כי יביאך, יהוה אלוהיך, אל-הארץ, אשר-אתה בא-שמה לרשתה; ונשל גויים-רבים מפניך החיתי והגרגשי והאמורי והכנעני והפריזי, והחיווי והיבוסי--שבעה גויים, רבים ועצומים ממך.  ז,ב ונתנם יהוה אלוהיך, לפניך--והכיתם:  החרם תחרים אותם, לא-תכרות להם ברית ולא תחונם.  ז,ג ולא תתחתן, בם:  בתך לא-תיתן לבנו, ובתו לא-תיקח לבנך.  ז,ד כי-יסיר את-בנך מאחריי, ועבדו אלוהים אחרים; וחרה אף-יהוה בכם, והשמידך מהר.  ז,ה כי-אם-כה תעשו, להם--מזבחותיהם תיתוצו, ומצבותם תשברו; ואשריהם, תגדעון, ופסיליהם, תשרפון באש.  ז,ו כי עם קדוש אתה, ליהוה אלוהיך:  בך בחר יהוה אלוהיך, להיות לו לעם סגולה, מכול העמים, אשר על-פני האדמה.  ז,ז לא מרובכם מכל-העמים, חשק יהוה בכם--ויבחר בכם:  כי-אתם המעט, מכל-העמים.  ז,ח כי מאהבת יהוה אתכם, ומשומרו את-השבועה אשר נשבע לאבותיכם, הוציא יהוה אתכם, ביד חזקה; ויפדך מבית עבדים, מיד פרעה מלך-מצריים.  ז,ט וידעת, כי-יהוה אלוהיך הוא האלוהים:  האל, הנאמן--שומר הברית והחסד לאוהביו ולשומרי מצוותיו, לאלף דור.  ז,י ומשלם לשונאיו אל-פניו, להאבידו:  לא יאחר לשונאו, אל-פניו ישלם-לו.  ז,יא ושמרת את-המצוה ואת-החוקים ואת-המשפטים, אשר אנוכי מצווך היום--לעשותם.  {פ}

ז,יב והיה עקב תשמעון, את המשפטים האלה, ושמרתם ועשיתם, אותם--ושמר יהוה אלוהיך לך, את-הברית ואת-החסד, אשר נשבע, לאבותיך.  ז,יג ואהבך, ובירכך והרבך; ובירך פרי-בטנך ופרי-אדמתך דגנך ותירושך ויצהרך, שגר-אלפיך ועשתרות צאנך, על האדמה, אשר-נשבע לאבותיך לתת לך.  ז,יד ברוך תהיה, מכל-העמים:  לא-יהיה בך עקר ועקרה, ובבהמתך.  ז,טו והסיר יהוה ממך, כל-חולי; וכל-מדווי מצריים הרעים אשר ידעת, לא ישימם בך, ונתנם, בכל-שונאיך.  ז,טז ואכלת את-כל-העמים, אשר יהוה אלוהיך נותן לך--לא-תחוס עינך, עליהם; ולא תעבוד את-אלוהיהם, כי-מוקש הוא לך.  {ס}

ז,יז כי תאמר בלבבך, רבים הגויים האלה ממני; איכה אוכל, להורישם.  ז,יח לא תירא, מהם:  זכור תזכור, את אשר-עשה יהוה אלוהיך, לפרעה, ולכל-מצריים.  ז,יט המסות הגדולות אשר-ראו עיניך, והאותות והמופתים והיד החזקה והזרוע הנטויה, אשר הוציאך, יהוה אלוהיך; כן-יעשה יהוה אלוהיך, לכל-העמים, אשר-אתה ירא, מפניהם.  ז,כ וגם, את-הצרעה, ישלח יהוה אלוהיך, בם:  עד-אבוד, הנשארים והנסתרים--מפניך.  ז,כא לא תערוץ, מפניהם:  כי-יהוה אלוהיך בקרבך, אל גדול ונורא.  ז,כב ונשל יהוה אלוהיך את-הגויים האל, מפניך--מעט מעט:  לא תוכל כלותם מהר, פן-תרבה עליך חית השדה.  ז,כג ונתנם יהוה אלוהיך, לפניך; והמם מהומה גדולה, עד הישמדם.  ז,כד ונתן מלכיהם, בידך, והאבדת את-שמם, מתחת השמיים:  לא-יתייצב איש בפניך, עד השמידך אותם.  ז,כה פסילי אלוהיהם, תשרפון באש; לא-תחמוד כסף וזהב עליהם, ולקחת לך--פן תיווקש בו, כי תועבת יהוה אלוהיך הוא.  ז,כו ולא-תביא תועבה אל-ביתך, והיית חרם כמוהו; שקץ תשקצנו ותעב תתעבנו, כי-חרם הוא.  {פ}

ח,א כל-המצוה, אשר אנוכי מצווך היום--תשמרון לעשות:  למען תחיון ורביתם, ובאתם וירשתם את-הארץ, אשר-נשבע יהוה, לאבותיכם.  ח,ב וזכרת את-כל-הדרך, אשר הוליכך יהוה אלוהיך זה ארבעים שנה--במדבר:  למען ענותך לנסותך, לדעת את-אשר בלבבך התשמור מצוותיו--אם-לא.  ח,ג ויענך, וירעיבך, ויאכילך את-המן אשר לא-ידעת, ולא ידעון אבותיך:  למען הודיעך, כי לא על-הלחם לבדו יחיה האדם--כי על-כל-מוצא פי-יהוה, יחיה האדם.  ח,ד שמלתך לא בלתה, מעליך, ורגלך, לא בצקה--זה, ארבעים שנה.  ח,ה וידעת, עם-לבבך:  כי, כאשר ייסר איש את-בנו, יהוה אלוהיך, מייסרך.  ח,ו ושמרת, את-מצוות יהוה אלוהיך, ללכת בדרכיו, וליראה אותו.  ח,ז כי יהוה אלוהיך, מביאך אל-ארץ טובה:  ארץ, נחלי מים--עיינות ותהומות, יוצאים בבקעה ובהר.  ח,ח ארץ חיטה ושעורה, וגפן ותאנה ורימון; ארץ-זית שמן, ודבש.  ח,ט ארץ, אשר לא במסכנות תאכל-בה לחם--לא-תחסר כול, בה; ארץ אשר אבניה ברזל, ומהרריה תחצוב נחושת.  ח,י ואכלת, ושבעת--ובירכת את-יהוה אלוהיך, על-הארץ הטובה אשר נתן-לך.  ח,יא הישמר לך, פן-תשכח את-יהוה אלוהיך, לבלתי שמור מצוותיו ומשפטיו וחוקותיו, אשר אנוכי מצווך היום.  ח,יב פן-תאכל, ושבעת; ובתים טובים תבנה, וישבת.  ח,יג ובקרך וצאנך ירביון, וכסף וזהב ירבה-לך; וכול אשר-לך, ירבה.  ח,יד ורם, לבבך; ושכחת את-יהוה אלוהיך, המוציאך מארץ מצריים מבית עבדים.  ח,טו המוליכך במדבר הגדול והנורא, נחש שרף ועקרב, וצימאון, אשר אין-מים; המוציא לך מים, מצור החלמיש.  ח,טז המאכילך מן במדבר, אשר לא-ידעון אבותיך:  למען ענותך, ולמען נסותך--להיטיבך, באחריתך.  ח,יז ואמרת, בלבבך:  כוחי ועוצם ידי, עשה לי את-החיל הזה.  ח,יח וזכרת, את-יהוה אלוהיך--כי הוא הנותן לך כוח, לעשות חיל:  למען הקים את-בריתו אשר-נשבע לאבותיך, כיום הזה.  {פ}

ח,יט והיה, אם-שכוח תשכח את-יהוה אלוהיך, והלכת אחרי אלוהים אחרים, ועבדתם והשתחווית להם--העידותי בכם היום, כי אבוד תאבדון.  ח,כ כגויים, אשר יהוה מאביד מפניכם--כן, תאבדון:  עקב לא תשמעון, בקול יהוה אלוהיכם.  {פ}

ט,א שמע ישראל, אתה עובר היום את-הירדן, לבוא לרשת גויים, גדולים ועצומים ממך--ערים גדולות ובצורות, בשמיים.  ט,ב עם-גדול ורם, בני ענקים:  אשר אתה ידעת, ואתה שמעת--מי יתייצב, לפני בני ענק.  ט,ג וידעת היום, כי יהוה אלוהיך הוא-העובר לפניך אש אוכלה--הוא ישמידם והוא יכניעם, לפניך; והורשתם והאבדתם מהר, כאשר דיבר יהוה לך.  ט,ד אל-תאמר בלבבך, בהדוף יהוה אלוהיך אותם מלפניך לאמור, בצדקתי הביאני יהוה, לרשת את-הארץ הזאת:  וברשעת הגויים האלה, יהוה מורישם מפניך.  ט,ה לא בצדקתך, וביושר לבבך, אתה בא, לרשת את-ארצם:  כי ברשעת הגויים האלה, יהוה אלוהיך מורישם מפניך, ולמען הקים את-הדבר אשר נשבע יהוה לאבותיך, לאברהם ליצחק וליעקוב.  ט,ו וידעת, כי לא בצדקתך יהוה אלוהיך נותן לך את-הארץ הטובה הזאת--לרשתה:  כי עם-קשה-עורף, אתה.  ט,ז זכור, אל-תשכח, את אשר-הקצפת את-יהוה אלוהיך, במדבר:  למן-היום אשר-יצאת מארץ מצריים, עד-בואכם עד-המקום הזה, ממרים הייתם, עם-יהוה.  ט,ח ובחורב הקצפתם, את-יהוה; ויתאנף יהוה בכם, להשמיד אתכם.  ט,ט בעלותי ההרה, לקחת לוחות האבנים לוחות הברית, אשר-כרת יהוה, עימכם; ואשב בהר, ארבעים יום וארבעים לילה--לחם לא אכלתי, ומים לא שתיתי.  ט,י וייתן יהוה אליי, את-שני לוחות האבנים--כתובים, באצבע אלוהים; ועליהם, ככל-הדברים אשר דיבר יהוה עימכם בהר מתוך האש--ביום הקהל.  ט,יא ויהי, מקץ ארבעים יום, וארבעים, לילה; נתן יהוה אליי, את-שני לוחות האבנים--לוחות הברית.  ט,יב ויאמר יהוה אליי, קום רד מהר מזה--כי שיחת עמך, אשר הוצאת ממצריים:  סרו מהר, מן-הדרך אשר ציוויתים--עשו להם, מסכה.  ט,יג ויאמר יהוה, אליי לאמור:  ראיתי את-העם הזה, והנה עם-קשה-עורף הוא.  ט,יד הרף ממני, ואשמידם, ואמחה את-שמם, מתחת השמיים; ואעשה, אותך, לגוי-עצום ורב, ממנו.  ט,טו ואפן, וארד מן-ההר, וההר, בוער באש; ושני לוחות הברית, על שתי ידיי.  ט,טז וארא, והנה חטאתם ליהוה אלוהיכם--עשיתם לכם, עגל מסכה:  סרתם מהר--מן-הדרך, אשר-ציווה יהוה אתכם.  ט,יז ואתפוש, בשני הלוחות, ואשליכם, מעל שתי ידיי; ואשברם, לעיניכם.  ט,יח ואתנפל לפני יהוה כראשונה, ארבעים יום וארבעים לילה--לחם לא אכלתי, ומים לא שתיתי:  על כל-חטאתכם אשר חטאתם, לעשות הרע בעיני יהוה להכעיסו.  ט,יט כי יגורתי, מפני האף והחמה, אשר קצף יהוה עליכם, להשמיד אתכם; וישמע יהוה אליי, גם בפעם ההיא.  ט,כ ובאהרון, התאנף יהוה מאוד--להשמידו; ואתפלל גם-בעד אהרון, בעת ההיא.  ט,כא ואת-חטאתכם אשר-עשיתם את-העגל, לקחתי ואשרוף אותו באש, ואכות אותו טחון היטב, עד אשר-דק לעפר; ואשליך, את-עפרו, אל-הנחל, היורד מן-ההר.  ט,כב ובתבערה, ובמסה, ובקברות, התאווה--מקציפים הייתם, את-יהוה.  ט,כג ובשלוח יהוה אתכם, מקדש ברנע לאמור, עלו ורשו את-הארץ, אשר נתתי לכם; ותמרו, את-פי יהוה אלוהיכם, ולא האמנתם לו, ולא שמעתם בקולו.  ט,כד ממרים הייתם, עם-יהוה, מיום, דעתי אתכם.  ט,כה ואתנפל לפני יהוה, את ארבעים היום ואת-ארבעים הלילה--אשר התנפלתי:  כי-אמר יהוה, להשמיד אתכם.  ט,כו ואתפלל אל-יהוה, ואומר, אדוניי יהוה אל-תשחת עמך ונחלתך, אשר פדית בגודלך--אשר-הוצאת ממצריים, ביד חזקה.  ט,כז זכור, לעבדיך--לאברהם ליצחק, וליעקוב:  אל-תפן, אל-קשי העם הזה, ואל-רשעו, ואל-חטאתו.  ט,כח פן-יאמרו, הארץ אשר הוצאתנו משם, מבלי יכולת יהוה, להביאם אל-הארץ אשר-דיבר להם; ומשנאתו אותם, הוציאם להמיתם במדבר.  ט,כט והם עמך, ונחלתך, אשר הוצאת בכוחך הגדול, ובזרועך הנטויה.  {פ}

י,א בעת ההיא אמר יהוה אליי, פסול-לך שני-לוחות אבנים כראשונים, ועלה אליי, ההרה; ועשית לך, ארון עץ.  י,ב ואכתוב, על-הלוחות, את-הדברים, אשר היו על-הלוחות הראשונים אשר שיברת; ושמתם, בארון.  י,ג ואעש ארון עצי שיטים, ואפסול שני-לוחות אבנים כראשונים; ואעל ההרה, ושני הלוחות בידי.  י,ד ויכתוב על-הלוחות כמכתב הראשון, את עשרת הדברים, אשר דיבר יהוה אליכם בהר מתוך האש, ביום הקהל; וייתנם יהוה, אליי.  י,ה ואפן, וארד מן-ההר, ואשים את-הלוחות, בארון אשר עשיתי; ויהיו שם, כאשר ציווני יהוה.  י,ו ובני ישראל, נסעו מבארות בני-יעקן--מוסרה; שם מת אהרון וייקבר שם, ויכהן אלעזר בנו תחתיו.  י,ז משם נסעו, הגודגודה; ומן-הגודגודה יוטבתה, ארץ נחלי מים.  י,ח בעת ההיא, הבדיל יהוה את-שבט הלוי, לשאת, את-ארון ברית-יהוה--לעמוד לפני יהוה לשרתו ולברך בשמו, עד היום הזה.  י,ט על-כן לא-היה ללוי, חלק ונחלה--עם-אחיו:  יהוה הוא נחלתו, כאשר דיבר יהוה אלוהיך לו.  י,י ואנוכי עמדתי בהר, כימים הראשונים--ארבעים יום, וארבעים לילה; וישמע יהוה אליי, גם בפעם ההיא--לא-אבה יהוה, השחיתך.  י,יא ויאמר יהוה אליי, קום לך למסע לפני העם; ויבואו ויירשו את-הארץ, אשר-נשבעתי לאבותם לתת להם.  {פ}

י,יב ועתה, ישראל--מה יהוה אלוהיך, שואל מעימך:  כי אם-ליראה את-יהוה אלוהיך ללכת בכל-דרכיו, ולאהבה אותו, ולעבוד את-יהוה אלוהיך, בכל-לבבך ובכל-נפשך.  י,יג לשמור את-מצוות יהוה, ואת-חוקותיו, אשר אנוכי מצווך, היום--לטוב, לך.  י,יד הן ליהוה אלוהיך, השמיים ושמי השמיים, הארץ, וכל-אשר-בה.  י,טו רק באבותיך חשק יהוה, לאהבה אותם; ויבחר בזרעם אחריהם, בכם מכל-העמים--כיום הזה.  י,טז ומלתם, את עורלת לבבכם; ועורפכם--לא תקשו, עוד.  י,יז כי, יהוה אלוהיכם--הוא אלוהי האלוהים, ואדוני האדונים:  האל הגדול הגיבור, והנורא, אשר לא-יישא פנים, ולא ייקח שוחד.  י,יח עושה משפט יתום, ואלמנה; ואוהב גר, לתת לו לחם ושמלה.  י,יט ואהבתם, את-הגר:  כי-גרים הייתם, בארץ מצריים.  י,כ את-יהוה אלוהיך תירא, אותו תעבוד; ובו תדבק, ובשמו תישבע.  י,כא הוא תהילתך, והוא אלוהיך--אשר-עשה איתך, את-הגדולות ואת-הנוראות האלה, אשר ראו, עיניך.  י,כב בשבעים נפש, ירדו אבותיך מצריימה; ועתה, שמך יהוה אלוהיך, ככוכבי השמיים, לרוב.  יא,א ואהבת, את יהוה אלוהיך; ושמרת משמרתו, וחוקותיו ומשפטיו ומצוותיו--כל-הימים.  יא,ב וידעתם, היום, כי לא את-בניכם אשר לא-ידעו ואשר לא-ראו, את-מוסר יהוה אלוהיכם:  את-גודלו--את-ידו החזקה, וזרועו הנטויה.  יא,ג ואת-אותותיו, ואת-מעשיו, אשר עשה, בתוך מצריים--לפרעה מלך-מצריים, ולכל-ארצו.  יא,ד ואשר עשה לחיל מצריים לסוסיו ולרכבו, אשר הציף את-מי ים-סוף על-פניהם, ברודפם, אחריכם; ויאבדם יהוה, עד היום הזה.  יא,ה ואשר עשה לכם, במדבר, עד-בואכם, עד-המקום הזה.  יא,ו ואשר עשה לדתן ולאבירם, בני אליאב בן-ראובן, אשר פצתה הארץ את-פיה, ותבלעם ואת-בתיהם ואת-אוהליהם--ואת כל-היקום אשר ברגליהם, בקרב כל-ישראל.  יא,ז כי עיניכם הרואות, את-כל-מעשה יהוה הגדול, אשר, עשה.  יא,ח ושמרתם, את-כל-המצוה, אשר אנוכי מצווך, היום--למען תחזקו, ובאתם וירשתם את-הארץ, אשר אתם עוברים שמה, לרשתה.  יא,ט ולמען תאריכו ימים על-האדמה, אשר נשבע יהוה לאבותיכם לתת להם ולזרעם--ארץ זבת חלב, ודבש.  {ס}

יא,י כי הארץ, אשר אתה בא-שמה לרשתה--לא כארץ מצריים היא, אשר יצאתם משם:  אשר תזרע את-זרעך, והשקית ברגלך כגן הירק.  יא,יא והארץ, אשר אתם עוברים שמה לרשתה--ארץ הרים, ובקעות; למטר השמיים, תשתה-מים.  יא,יב ארץ, אשר-יהוה אלוהיך דורש אותה:  תמיד, עיני יהוה אלוהיך בה--מראשית השנה, ועד אחרית שנה.  {ס}

יא,יג והיה, אם-שמוע תשמעו אל-מצוותיי, אשר אנוכי מצווה אתכם, היום--לאהבה את-יהוה אלוהיכם, ולעובדו, בכל-לבבכם, ובכל-נפשכם.  יא,יד ונתתי מטר-ארצכם בעיתו, יורה ומלקוש; ואספת דגנך, ותירושך ויצהרך.  יא,טו ונתתי עשב בשדך, לבהמתך; ואכלת, ושבעת.  יא,טז הישמרו לכם, פן יפתה לבבכם; וסרתם, ועבדתם אלוהים אחרים, והשתחוויתם, להם.  יא,יז וחרה אף-יהוה בכם, ועצר את-השמיים ולא-יהיה מטר, והאדמה, לא תיתן את-יבולה; ואבדתם מהרה, מעל הארץ הטובה, אשר יהוה, נותן לכם.  יא,יח ושמתם את-דבריי אלה, על-לבבכם ועל-נפשכם; וקשרתם אותם לאות על-ידכם, והיו לטוטפות בין עיניכם.  יא,יט ולימדתם אותם את-בניכם, לדבר בם, בשבתך בביתך ובלכתך בדרך, ובשוכבך ובקומך.  יא,כ וכתבתם על-מזוזות ביתך, ובשעריך.  יא,כא למען ירבו ימיכם, וימי בניכם, על האדמה, אשר נשבע יהוה לאבותיכם לתת להם--כימי השמיים, על-הארץ.  {ס}

יא,כב כי אם-שמור תשמרון את-כל-המצוה הזאת, אשר אנוכי מצווה אתכם--לעשותה:  לאהבה את-יהוה אלוהיכם, ללכת בכל-דרכיו--ולדובקה-בו.  יא,כג והוריש יהוה את-כל-הגויים האלה, מלפניכם; וירשתם גויים, גדולים ועצומים מכם.  יא,כד כל-המקום, אשר תדרוך כף-רגלכם בו--לכם יהיה:  מן-המדבר והלבנון מן-הנהר נהר-פרת, ועד הים האחרון--יהיה, גבולכם.  יא,כה לא-יתייצב איש, בפניכם:  פחדכם ומוראכם ייתן יהוה אלוהיכם, על-פני כל-הארץ אשר תדרכו-בה, כאשר, דיבר לכם.  {ס}

יא,כו ראה, אנוכי נותן לפניכם--היום:  ברכה, וקללה.  יא,כז את-הברכה--אשר תשמעו, אל-מצוות יהוה אלוהיכם, אשר אנוכי מצווה אתכם, היום.  יא,כח והקללה, אם-לא תשמעו אל-מצוות יהוה אלוהיכם, וסרתם מן-הדרך, אשר אנוכי מצווה אתכם היום:  ללכת, אחרי אלוהים אחרים--אשר לא-ידעתם.  {ס}

יא,כט והיה, כי יביאך יהוה אלוהיך, אל-הארץ, אשר-אתה בא-שמה לרשתה--ונתת את-הברכה על-הר גריזים, ואת-הקללה על-הר עיבל.  יא,ל הלוא-המה בעבר הירדן, אחרי דרך מבוא השמש, בארץ הכנעני, היושב בערבה--מול, הגלגל, אצל, אילוני מורה.  יא,לא כי אתם, עוברים את-הירדן, לבוא לרשת את-הארץ, אשר-יהוה אלוהיכם נותן לכם; וירשתם אותה, וישבתם-בה.  יא,לב ושמרתם לעשות, את כל-החוקים ואת-המשפטים, אשר אנוכי נותן לפניכם, היום.  יב,א אלה החוקים והמשפטים, אשר תשמרון לעשות, בארץ, אשר נתן יהוה אלוהי אבותיך לך לרשתה:  כל-הימים--אשר-אתם חיים, על-האדמה.  יב,ב אבד תאבדון את-כל-המקומות אשר עבדו-שם הגויים, אשר אתם יורשים אותם--את-אלוהיהם:  על-ההרים הרמים ועל-הגבעות, ותחת כל-עץ רענן.  יב,ג וניתצתם את-מזבחותם, ושיברתם את-מצבותם, ואשריהם תשרפון באש, ופסילי אלוהיהם תגדעון; ואיבדתם את-שמם, מן-המקום ההוא.  יב,ד לא-תעשון כן, ליהוה אלוהיכם.  יב,ה כי אם-אל-המקום אשר-יבחר יהוה אלוהיכם, מכל-שבטיכם, לשום את-שמו, שם--לשכנו תדרשו, ובאת שמה.  יב,ו והבאתם שמה, עולותיכם וזבחיכם, ואת מעשרותיכם, ואת תרומת ידכם; ונדריכם, ונדבותיכם, ובכורות בקרכם, וצאנכם.  יב,ז ואכלתם-שם, לפני יהוה אלוהיכם, ושמחתם בכול משלח ידכם, אתם ובתיכם--אשר בירכך, יהוה אלוהיך.  יב,ח לא תעשון--ככול אשר אנחנו עושים פה, היום:  איש, כל-הישר בעיניו.  יב,ט כי לא-באתם, עד-עתה--אל-המנוחה, ואל-הנחלה, אשר-יהוה אלוהיך, נותן לך.  יב,י ועברתם, את-הירדן, וישבתם בארץ, אשר-יהוה אלוהיכם מנחיל אתכם; והניח לכם מכל-אויביכם מסביב, וישבתם-בטח.  יב,יא והיה המקום, אשר-יבחר יהוה אלוהיכם בו לשכן שמו שם--שמה תביאו, את כל-אשר אנוכי מצווה אתכם:  עולותיכם וזבחיכם, מעשרותיכם ותרומת ידכם, וכול מבחר נדריכם, אשר תידרו ליהוה.  יב,יב ושמחתם, לפני יהוה אלוהיכם--אתם ובניכם ובנותיכם, ועבדיכם ואמהותיכם; והלוי אשר בשעריכם, כי אין לו חלק ונחלה איתכם.  יב,יג הישמר לך, פן-תעלה עולותיך, בכל-מקום, אשר תראה.  יב,יד כי אם-במקום אשר-יבחר יהוה, באחד שבטיך--שם, תעלה עולותיך; ושם תעשה, כול אשר אנוכי מצווך.  יב,טו רק בכל-אוות נפשך תזבח ואכלת בשר, כברכת יהוה אלוהיך אשר נתן-לך--בכל-שעריך; הטמא והטהור יאכלנו, כצבי וכאייל.  יב,טז רק הדם, לא תאכלו:  על-הארץ תשפכנו, כמים.  יב,יז לא-תוכל לאכול בשעריך, מעשר דגנך ותירושך ויצהרך, ובכורות בקרך, וצאנך; וכל-נדריך אשר תידור, ונדבותיך ותרומת ידך.  יב,יח כי אם-לפני יהוה אלוהיך תאכלנו, במקום אשר יבחר יהוה אלוהיך בו--אתה ובנך ובתך ועבדך ואמתך, והלוי אשר בשעריך; ושמחת, לפני יהוה אלוהיך, בכול, משלח ידך.  יב,יט הישמר לך, פן-תעזוב את-הלוי, כל-ימיך, על-אדמתך.  {ס}

יב,כ כי-ירחיב יהוה אלוהיך את-גבולך, כאשר דיבר-לך, ואמרת אוכלה בשר, כי-תאווה נפשך לאכול בשר--בכל-אוות נפשך, תאכל בשר.  יב,כא כי-ירחק ממך המקום, אשר יבחר יהוה אלוהיך לשום שמו שם, וזבחת מבקרך ומצאנך אשר נתן יהוה לך, כאשר ציוויתיך--ואכלת, בשעריך, בכול, אוות נפשך.  יב,כב אך, כאשר ייאכל את-הצבי ואת-האייל--כן, תאכלנו:  הטמא, והטהור, יחדיו, יאכלנו.  יב,כג רק חזק, לבלתי אכול הדם, כי הדם, הוא הנפש; ולא-תאכל הנפש, עם-הבשר.  יב,כד לא, תאכלנו:  על-הארץ תשפכנו, כמים.  יב,כה לא, תאכלנו--למען ייטב לך ולבניך אחריך, כי-תעשה הישר בעיני יהוה.  יב,כו רק קודשיך אשר-יהיו לך, ונדריך, תישא ובאת, אל-המקום אשר-יבחר יהוה.  יב,כז ועשית עולותיך הבשר והדם, על-מזבח יהוה אלוהיך; ודם-זבחיך, יישפך על-מזבח יהוה אלוהיך, והבשר, תאכל.  יב,כח שמור ושמעת, את כל-הדברים האלה, אשר אנוכי, מצווך:  למען ייטב לך ולבניך אחריך, עד-עולם--כי תעשה הטוב והישר, בעיני יהוה אלוהיך.  {ס}

יב,כט כי-יכרית יהוה אלוהיך את-הגויים, אשר אתה בא-שמה לרשת אותם--מפניך; וירשת אותם, וישבת בארצם.  יב,ל הישמר לך, פן-תינקש אחריהם, אחרי, הישמדם מפניך; ופן-תדרוש לאלוהיהם לאמור, איכה יעבדו הגויים האלה את-אלוהיהם, ואעשה-כן, גם-אני.  יב,לא לא-תעשה כן, ליהוה אלוהיך:  כי כל-תועבת יהוה אשר שנא, עשו לאלוהיהם--כי גם את-בניהם ואת-בנותיהם, ישרפו באש לאלוהיהם.  יג,א את כל-הדבר, אשר אנוכי מצווה אתכם--אותו תשמרו, לעשות:  לא-תוסף עליו, ולא תגרע ממנו.  {פ}

יג,ב כי-יקום בקרבך נביא, או חולם חלום; ונתן אליך אות, או מופת.  יג,ג ובא האות והמופת, אשר-דיבר אליך לאמור:  נלכה אחרי אלוהים אחרים, אשר לא-ידעתם--ונועבדם.  יג,ד לא תשמע, אל-דברי הנביא ההוא, או אל-חולם החלום, ההוא:  כי מנסה יהוה אלוהיכם, אתכם, לדעת הישכם אוהבים את-יהוה אלוהיכם, בכל-לבבכם ובכל-נפשכם.  יג,ה אחרי יהוה אלוהיכם תלכו, ואותו תיראו; ואת-מצוותיו תשמורו ובקולו תשמעו, ואותו תעבודו ובו תדבקון.  יג,ו והנביא ההוא או חולם החלום ההוא יומת, כי דיבר-סרה על-יהוה אלוהיכם המוציא אתכם מארץ מצריים והפודך מבית עבדים--להדיחך מן-הדרך, אשר ציווך יהוה אלוהיך ללכת בה; וביערת הרע, מקרבך.  {ס}

יג,ז כי יסיתך אחיך בן-אימך או-בנך או-בתך או אשת חיקך, או ריעך אשר כנפשך--בסתר לאמור:  נלכה, ונעבדה אלוהים אחרים, אשר לא ידעת, אתה ואבותיך.  יג,ח מאלוהי העמים, אשר סביבותיכם, הקרובים אליך, או הרחוקים ממך--מקצה הארץ, ועד-קצה הארץ.  יג,ט לא-תאבה לו, ולא תשמע אליו; ולא-תחוס עינך עליו, ולא-תחמול ולא-תכסה עליו.  יג,י כי הרוג תהרגנו, ידך תהיה-בו בראשונה להמיתו; ויד כל-העם, באחרונה.  יג,יא וסקלתו באבנים, ומת:  כי ביקש, להדיחך מעל יהוה אלוהיך, המוציאך מארץ מצריים, מבית עבדים.  יג,יב וכל-ישראל--ישמעו, וייראון; ולא-יוסיפו לעשות, כדבר הרע הזה--בקרבך.  {ס}

יג,יג כי-תשמע באחת עריך, אשר יהוה אלוהיך נותן לך לשבת שם--לאמור.  יג,יד יצאו אנשים בני-בלייעל, מקרבך, וידיחו את-יושבי עירם, לאמור:  נלכה, ונעבדה אלוהים אחרים--אשר לא-ידעתם.  יג,טו ודרשת וחקרת ושאלת, היטב; והנה אמת נכון הדבר, נעשתה התועבה הזאת בקרבך.  יג,טז הכה תכה, את-יושבי העיר ההיא--לפי-חרב:  החרם אותה ואת-כל-אשר-בה ואת-בהמתה, לפי-חרב.  יג,יז ואת-כל-שללה, תקבוץ אל-תוך רחובה, ושרפת באש את-העיר ואת-כל-שללה כליל, ליהוה אלוהיך; והייתה תל עולם, לא תיבנה עוד.  יג,יח ולא-ידבק בידך מאומה, מן-החרם--למען ישוב יהוה מחרון אפו, ונתן-לך רחמים וריחמך והרבך, כאשר נשבע, לאבותיך.  יג,יט כי תשמע, בקול יהוה אלוהיך, לשמור את-כל-מצוותיו, אשר אנוכי מצווך היום--לעשות, הישר, בעיני, יהוה אלוהיך.  {ס}

יד,א בנים אתם, ליהוה אלוהיכם:  לא תתגודדו, ולא-תשימו קורחה בין עיניכם--למת.  יד,ב כי עם קדוש אתה, ליהוה אלוהיך; ובך בחר יהוה, להיות לו לעם סגולה, מכול העמים, אשר על-פני האדמה.  {ס}

יד,ג לא תאכל, כל-תועבה.  יד,ד זאת הבהמה, אשר תאכלו:  שור, שה כשבים ושה עיזים.  יד,ה אייל וצבי, ויחמור; ואקו ודישון, ותאו וזמר.  יד,ו וכל-בהמה מפרסת פרסה, ושוסעת שסע שתי פרסות, מעלת גרה, בבהמה--אותה, תאכלו.  יד,ז אך את-זה לא תאכלו, ממעלי הגרה, וממפריסי הפרסה, השסועה:  את-הגמל ואת-הארנבת ואת-השפן כי-מעלי גרה המה, ופרסה לא הפריסו--טמאים הם, לכם.  יד,ח ואת-החזיר כי-מפריס פרסה הוא, ולא גרה--טמא הוא, לכם; מבשרם לא תאכלו, ובנבלתם לא תיגעו.  {ס}

יד,ט את-זה, תאכלו, מכול, אשר במים:  כול אשר-לו סנפיר וקשקשת, תאכלו.  יד,י וכול אשר אין-לו סנפיר וקשקשת, לא תאכלו--טמא הוא, לכם.  {ס}

יד,יא כל-ציפור טהורה, תאכלו.  יד,יב וזה, אשר לא-תאכלו מהם:  הנשר והפרס, והעוזנייה.  יד,יג והראה, ואת-האיה, והדיה, למינה.  יד,יד ואת כל-עורב, למינו.  יד,טו ואת בת היענה, ואת-התחמס ואת-השחף; ואת-הנץ, למינהו.  יד,טז את-הכוס ואת-הינשוף, והתנשמת.  יד,יז והקאת ואת-הרחמה, ואת-השלך.  יד,יח והחסידה, והאנפה למינה; והדוכיפת, והעטלף.  יד,יט וכול שרץ העוף, טמא הוא לכם:  לא, ייאכלו.  יד,כ כל-עוף טהור, תאכלו.  יד,כא לא תאכלו כל-נבילה לגר אשר-בשעריך תיתננה ואכלה, או מכור לנוכרי--כי עם קדוש אתה, ליהוה אלוהיך; לא-תבשל גדי, בחלב אימו.  {פ}

יד,כב עשר תעשר, את כל-תבואת זרעך, היוצא השדה, שנה שנה.  יד,כג ואכלת לפני יהוה אלוהיך, במקום אשר-יבחר לשכן שמו שם, מעשר דגנך תירושך ויצהרך, ובכורות בקרך וצאנך:  למען תלמד, ליראה את-יהוה אלוהיך--כל-הימים.  יד,כד וכי-ירבה ממך הדרך, כי לא תוכל שאתו--כי-ירחק ממך המקום, אשר יבחר יהוה אלוהיך לשום שמו שם:  כי יברכך, יהוה אלוהיך.  יד,כה ונתת, בכסף; וצרת הכסף, בידך, והלכת אל-המקום, אשר יבחר יהוה אלוהיך בו.  יד,כו ונתת הכסף בכול אשר-תאווה נפשך בבקר ובצאן, וביין ובשיכר, ובכול אשר תשאלך, נפשך; ואכלת שם, לפני יהוה אלוהיך, ושמחת, אתה וביתך.  יד,כז והלוי אשר-בשעריך, לא תעזבנו:  כי אין לו חלק ונחלה, עימך.  {ס}

יד,כח מקצה שלוש שנים, תוציא את-כל-מעשר תבואתך, בשנה, ההיא; והנחת, בשעריך.  יד,כט ובא הלוי כי אין-לו חלק ונחלה עימך, והגר והיתום והאלמנה אשר בשעריך, ואכלו, ושבעו--למען יברכך יהוה אלוהיך, בכל-מעשה ידך אשר תעשה.  {ס}

טו,א מקץ שבע-שנים, תעשה שמיטה.  טו,ב וזה, דבר השמיטה--שמוט כל-בעל משה ידו, אשר ישה בריעהו:  לא-ייגוש את-ריעהו ואת-אחיו, כי-קרא שמיטה ליהוה.  טו,ג את-הנוכרי, תיגוש; ואשר יהיה לך את-אחיך, תשמט ידך.  טו,ד אפס, כי לא יהיה-בך אביון:  כי-ברך יברכך, יהוה, בארץ, אשר יהוה אלוהיך נותן-לך נחלה לרשתה.  טו,ה רק אם-שמוע תשמע, בקול יהוה אלוהיך, לשמור לעשות את-כל-המצוה הזאת, אשר אנוכי מצווך היום.  טו,ו כי-יהוה אלוהיך בירכך, כאשר דיבר-לך; והעבטת גויים רבים, ואתה לא תעבוט, ומשלת בגויים רבים, ובך לא ימשולו.  {ס}

טו,ז כי-יהיה בך אביון מאחד אחיך, באחד שעריך, בארצך, אשר-יהוה אלוהיך נותן לך--לא תאמץ את-לבבך, ולא תקפוץ את-ידך, מאחיך, האביון.  טו,ח כי-פתוח תפתח את-ידך, לו; והעבט, תעביטנו, די מחסורו, אשר יחסר לו.  טו,ט הישמר לך פן-יהיה דבר עם-לבבך בלייעל לאמור, קרבה שנת-השבע שנת השמיטה, ורעה עינך באחיך האביון, ולא תיתן לו; וקרא עליך אל-יהוה, והיה בך חטא.  טו,י נתון תיתן לו, ולא-יירע לבבך בתיתך לו:  כי בגלל הדבר הזה, יברכך יהוה אלוהיך, בכל-מעשך, ובכול משלח ידך.  טו,יא כי לא-יחדל אביון, מקרב הארץ; על-כן אנוכי מצווך, לאמור, פתוח תפתח את-ידך לאחיך לענייך ולאביונך, בארצך.  {ס}

טו,יב כי-יימכר לך אחיך העברי, או העברייה--ועבדך, שש שנים; ובשנה, השביעית, תשלחנו חופשי, מעימך.  טו,יג וכי-תשלחנו חופשי, מעימך--לא תשלחנו, ריקם.  טו,יד הענק תעניק, לו, מצאנך, ומגורנך ומיקבך:  אשר בירכך יהוה אלוהיך, תיתן-לו.  טו,טו וזכרת, כי עבד היית בארץ מצריים, ויפדך, יהוה אלוהיך; על-כן אנוכי מצווך, את-הדבר הזה--היום.  טו,טז והיה כי-יאמר אליך, לא אצא מעימך:  כי אהבך ואת-ביתך, כי-טוב לו עימך.  טו,יז ולקחת את-המרצע, ונתת באוזנו ובדלת, והיה לך, עבד עולם; ואף לאמתך, תעשה-כן.  טו,יח לא-יקשה בעיניך, בשלחך אותו חופשי מעימך--כי משנה שכר שכיר, עבדך שש שנים; ובירכך יהוה אלוהיך, בכול אשר תעשה.  {פ}

טו,יט כל-הבכור אשר ייוולד בבקרך ובצאנך, הזכר--תקדיש, ליהוה אלוהיך:  לא תעבוד בבכור שורך, ולא תגוז בכור צאנך.  טו,כ לפני יהוה אלוהיך תאכלנו שנה בשנה, במקום אשר-יבחר יהוה--אתה, וביתך.  טו,כא וכי-יהיה בו מום, פיסח או עיוור, כול, מום רע--לא תזבחנו, ליהוה אלוהיך.  טו,כב בשעריך, תאכלנו--הטמא והטהור יחדיו, כצבי וכאייל.  טו,כג רק את-דמו, לא תאכל:  על-הארץ תשפכנו, כמים.  {פ}

טז,א שמור, את-חודש האביב, ועשית פסח, ליהוה אלוהיך:  כי בחודש האביב, הוציאך יהוה אלוהיך ממצריים--לילה.  טז,ב וזבחת פסח ליהוה אלוהיך, צאן ובקר, במקום אשר-יבחר יהוה, לשכן שמו שם.  טז,ג לא-תאכל עליו חמץ, שבעת ימים תאכל-עליו מצות לחם עוני:  כי בחיפזון, יצאת מארץ מצריים--למען תזכור את-יום צאתך מארץ מצריים, כול ימי חייך.  טז,ד ולא-ייראה לך שאור בכל-גבולך, שבעת ימים; ולא-ילין מן-הבשר, אשר תזבח בערב ביום הראשון--לבוקר.  טז,ה לא תוכל, לזבוח את-הפסח, באחד שעריך, אשר-יהוה אלוהיך נותן לך.  טז,ו כי אם-אל-המקום אשר-יבחר יהוה אלוהיך, לשכן שמו--שם תזבח את-הפסח, בערב:  כבוא השמש, מועד צאתך ממצריים.  טז,ז ובישלת, ואכלת, במקום, אשר יבחר יהוה אלוהיך בו; ופנית בבוקר, והלכת לאוהליך.  טז,ח ששת ימים, תאכל מצות; וביום השביעי, עצרת ליהוה אלוהיך--לא תעשה, מלאכה.  {ס}

טז,ט שבעה שבועות, תספור-לך:  מהחל חרמש, בקמה, תחל לספור, שבעה שבועות.  טז,י ועשית חג שבועות, ליהוה אלוהיך--מיסת נדבת ידך, אשר תיתן:  כאשר יברכך, יהוה אלוהיך.  טז,יא ושמחת לפני יהוה אלוהיך, אתה ובנך ובתך ועבדך ואמתך, והלוי אשר בשעריך, והגר והיתום והאלמנה אשר בקרבך--במקום, אשר יבחר יהוה אלוהיך, לשכן שמו, שם.  טז,יב וזכרת, כי-עבד היית במצריים; ושמרת ועשית, את-החוקים האלה.  {פ}

טז,יג חג הסוכות תעשה לך, שבעת ימים:  באוספך--מגורנך, ומיקבך.  טז,יד ושמחת, בחגך:  אתה ובנך ובתך, ועבדך ואמתך, והלוי והגר והיתום והאלמנה, אשר בשעריך.  טז,טו שבעת ימים, תחוג ליהוה אלוהיך, במקום, אשר-יבחר יהוה:  כי יברכך יהוה אלוהיך, בכול תבואתך ובכול מעשה ידיך, והיית, אך שמח.  טז,טז שלוש פעמים בשנה ייראה כל-זכורך את-פני יהוה אלוהיך, במקום אשר יבחר--בחג המצות ובחג השבועות, ובחג הסוכות; ולא ייראה את-פני יהוה, ריקם.  טז,יז איש, כמתנת ידו, כברכת יהוה אלוהיך, אשר נתן-לך.  {ס}

טז,יח שופטים ושוטרים, תיתן-לך בכל-שעריך, אשר יהוה אלוהיך נותן לך, לשבטיך; ושפטו את-העם, משפט-צדק.  טז,יט לא-תטה משפט, לא תכיר פנים; ולא-תיקח שוחד--כי השוחד יעוור עיני חכמים, ויסלף דברי צדיקים.  טז,כ צדק צדק, תרדוף--למען תחיה וירשת את-הארץ, אשר-יהוה אלוהיך נותן לך.  {ס}

טז,כא לא-תיטע לך אשרה, כל-עץ:  אצל, מזבח יהוה אלוהיך--אשר תעשה-לך.  טז,כב ולא-תקים לך, מצבה, אשר שנא, יהוה אלוהיך.  {ס}

יז,א לא-תזבח ליהוה אלוהיך שור ושה, אשר יהיה בו מום--כול, דבר רע:  כי תועבת יהוה אלוהיך, הוא.  {ס}

יז,ב כי-יימצא בקרבך באחד שעריך, אשר-יהוה אלוהיך נותן לך:  איש או-אישה, אשר יעשה את-הרע בעיני יהוה-אלוהיך--לעבור בריתו.  יז,ג וילך, ויעבוד אלוהים אחרים, וישתחו, להם; ולשמש או לירח, או לכל-צבא השמיים--אשר לא-ציוויתי.  יז,ד והוגד-לך, ושמעת; ודרשת היטב--והנה אמת נכון הדבר, נעשתה התועבה הזאת בישראל.  יז,ה והוצאת את-האיש ההוא או את-האישה ההיא אשר עשו את-הדבר הרע הזה, אל-שעריך--את-האיש, או את-האישה; וסקלתם באבנים, ומתו.  יז,ו על-פי שניים עדים, או שלושה עדים--יומת המת:  לא יומת, על-פי עד אחד.  יז,ז יד העדים תהיה-בו בראשונה, להמיתו, ויד כל-העם, באחרונה; וביערת הרע, מקרבך.  {פ}

יז,ח כי ייפלא ממך דבר למשפט, בין-דם לדם בין-דין לדין ובין נגע לנגע--דברי ריבות, בשעריך:  וקמת ועלית--אל-המקום, אשר יבחר יהוה אלוהיך בו.  יז,ט ובאת, אל-הכוהנים הלויים, ואל-השופט, אשר יהיה בימים ההם; ודרשת והגידו לך, את דבר המשפט.  יז,י ועשית, על-פי הדבר אשר יגידו לך, מן-המקום ההוא, אשר יבחר יהוה; ושמרת לעשות, ככול אשר יורוך.  יז,יא על-פי התורה אשר יורוך, ועל-המשפט אשר-יאמרו לך--תעשה:  לא תסור, מן-הדבר אשר-יגידו לך--ימין ושמאל.  יז,יב והאיש אשר-יעשה בזדון, לבלתי שמוע אל-הכוהן העומד לשרת שם את-יהוה אלוהיך, או, אל-השופט--ומת האיש ההוא, וביערת הרע מישראל.  יז,יג וכל-העם, ישמעו וייראו; ולא יזידון, עוד.  {ס}

יז,יד כי-תבוא אל-הארץ, אשר יהוה אלוהיך נותן לך, וירשתה, וישבת בה; ואמרת, אשימה עליי מלך, ככל-הגויים, אשר סביבותיי.  יז,טו שום תשים עליך מלך, אשר יבחר יהוה אלוהיך בו:  מקרב אחיך, תשים עליך מלך--לא תוכל לתת עליך איש נוכרי, אשר לא-אחיך הוא.  יז,טז רק, לא-ירבה-לו סוסים, ולא-ישיב את-העם מצריימה, למען הרבות סוס; ויהוה, אמר לכם, לא תוסיפון לשוב בדרך הזה, עוד.  יז,יז ולא ירבה-לו נשים, ולא יסור לבבו; וכסף וזהב, לא ירבה-לו מאוד.  יז,יח והיה כשבתו, על כיסא ממלכתו--וכתב לו את-משנה התורה הזאת, על-ספר, מלפני, הכוהנים הלויים.  יז,יט והייתה עימו, וקרא בו כל-ימי חייו--למען ילמד, ליראה את-יהוה אלוהיו, לשמור את-כל-דברי התורה הזאת ואת-החוקים האלה, לעשותם.  יז,כ לבלתי רום-לבבו מאחיו, ולבלתי סור מן-המצוה ימין ושמאל--למען יאריך ימים על-ממלכתו הוא ובניו, בקרב ישראל.  {ס}

יח,א לא-יהיה לכוהנים הלויים כל-שבט לוי, חלק ונחלה--עם-ישראל; אישי יהוה ונחלתו, יאכלון.  יח,ב ונחלה לא-יהיה-לו, בקרב אחיו:  יהוה הוא נחלתו, כאשר דיבר-לו.  {ס}

יח,ג וזה יהיה משפט הכוהנים מאת העם, מאת זובחי הזבח--אם-שור אם-שה:  ונתן, לכוהן, הזרוע והלחיים, והקיבה.  יח,ד ראשית דגנך תירושך ויצהרך, וראשית גז צאנך--תיתן-לו.  יח,ה כי בו, בחר יהוה אלוהיך--מכל-שבטיך:  לעמוד לשרת בשם-יהוה הוא ובניו, כל-הימים.  {ס}

יח,ו וכי-יבוא הלוי מאחד שעריך, מכל-ישראל, אשר-הוא, גר שם; ובא בכל-אוות נפשו, אל-המקום אשר-יבחר יהוה.  יח,ז ושירת, בשם יהוה אלוהיו--ככל-אחיו, הלויים, העומדים שם, לפני יהוה.  יח,ח חלק כחלק, יאכלו, לבד ממכריו, על-האבות.  {ס}

יח,ט כי אתה בא אל-הארץ, אשר-יהוה אלוהיך נותן לך--לא-תלמד לעשות, כתועבות הגויים ההם.  יח,י לא-יימצא בך, מעביר בנו-ובתו באש, קוסם קסמים, מעונן ומנחש ומכשף.  יח,יא וחובר, חבר; ושואל אוב ויידעוני, ודורש אל-המתים.  יח,יב כי-תועבת יהוה, כל-עושה אלה; ובגלל, התועבות האלה, יהוה אלוהיך, מוריש אותם מפניך.  יח,יג תמים תהיה, עם יהוה אלוהיך.  יח,יד כי הגויים האלה, אשר אתה יורש אותם--אל-מעוננים ואל-קוסמים, ישמעו; ואתה--לא כן, נתן לך יהוה אלוהיך.  יח,טו נביא מקרבך מאחיך כמוני, יקים לך יהוה אלוהיך:  אליו, תשמעון.  יח,טז ככול אשר-שאלת מעם יהוה אלוהיך, בחורב, ביום הקהל, לאמור:  לא אוסף, לשמוע את-קול יהוה אלוהיי, ואת-האש הגדולה הזאת לא-אראה עוד, ולא אמות.  יח,יז ויאמר יהוה, אליי:  היטיבו, אשר דיברו.  יח,יח נביא אקים להם מקרב אחיהם, כמוך; ונתתי דבריי, בפיו, ודיבר אליהם, את כל-אשר אצוונו.  יח,יט והיה, האיש אשר לא-ישמע אל-דבריי, אשר ידבר, בשמי--אנוכי, אדרוש מעימו.  יח,כ אך הנביא אשר יזיד לדבר דבר בשמי, את אשר לא-ציוויתיו לדבר, ואשר ידבר, בשם אלוהים אחרים--ומת, הנביא ההוא.  יח,כא וכי תאמר, בלבבך:  איכה נדע את-הדבר, אשר לא-דיברו יהוה.  יח,כב אשר ידבר הנביא בשם יהוה, ולא-יהיה הדבר ולא יבוא--הוא הדבר, אשר לא-דיברו יהוה:  בזדון דיברו הנביא, לא תגור ממנו.  {ס}

יט,א כי-יכרית יהוה אלוהיך, את-הגויים, אשר יהוה אלוהיך, נותן לך את-ארצם; וירשתם, וישבת בעריהם ובבתיהם.  יט,ב שלוש ערים, תבדיל לך:  בתוך ארצך--אשר יהוה אלוהיך, נותן לך לרשתה.  יט,ג תכין לך, הדרך, ושילשת את-גבול ארצך, אשר ינחילך יהוה אלוהיך; והיה, לנוס שמה כל-רוצח.  יט,ד וזה דבר הרוצח, אשר-ינוס שמה וחי:  אשר יכה את-ריעהו בבלי-דעת, והוא לא-שונא לו מתמול שלשום.  יט,ה ואשר יבוא את-ריעהו ביער, לחטוב עצים, ונידחה ידו בגרזן לכרות העץ, ונשל הברזל מן-העץ ומצא את-ריעהו ומת:  הוא, ינוס אל-אחת הערים-האלה--וחי.  יט,ו פן-ירדוף גואל הדם אחרי הרוצח, כי-ייחם לבבו, והשיגו כי-ירבה הדרך, והכהו נפש; ולו, אין משפט-מוות, כי לא שונא הוא לו, מתמול שלשום.  יט,ז על-כן אנוכי מצווך, לאמור:  שלוש ערים, תבדיל לך.  יט,ח ואם-ירחיב יהוה אלוהיך, את-גבולך, כאשר נשבע, לאבותיך; ונתן לך את-כל-הארץ, אשר דיבר לתת לאבותיך.  יט,ט כי-תשמור את-כל-המצוה הזאת לעשותה, אשר אנוכי מצווך היום, לאהבה את-יהוה אלוהיך וללכת בדרכיו, כל-הימים--ויספת לך עוד שלוש ערים, על השלוש האלה.  יט,י ולא יישפך, דם נקי, בקרב ארצך, אשר יהוה אלוהיך נותן לך נחלה; והיה עליך, דמים.  {פ}

יט,יא וכי-יהיה איש, שונא לריעהו, וארב לו וקם עליו, והכהו נפש ומת; ונס, אל-אחת הערים האל.  יט,יב ושלחו זקני עירו, ולקחו אותו משם; ונתנו אותו, ביד גואל הדם--ומת.  יט,יג לא-תחוס עינך, עליו; וביערת דם-הנקי מישראל, וטוב לך.  {ס}

יט,יד לא תסיג גבול ריעך, אשר גבלו ראשונים--בנחלתך, אשר תנחל, בארץ, אשר יהוה אלוהיך נותן לך לרשתה.  {ס}

יט,טו לא-יקום עד אחד באיש, לכל-עוון ולכל-חטאת, בכל-חטא, אשר יחטא:  על-פי שני עדים, או על-פי שלושה-עדים--יקום דבר.  יט,טז כי-יקום עד-חמס, באיש, לענות בו, סרה.  יט,יז ועמדו שני-האנשים אשר-להם הריב, לפני יהוה, לפני הכוהנים והשופטים, אשר יהיו בימים ההם.  יט,יח ודרשו השופטים, היטב; והנה עד-שקר העד, שקר ענה באחיו.  יט,יט ועשיתם לו, כאשר זמם לעשות לאחיו; וביערת הרע, מקרבך.  יט,כ והנשארים, ישמעו וייראו; ולא-יוסיפו לעשות עוד, כדבר הרע הזה--בקרבך.  יט,כא ולא תחוס, עינך:  נפש בנפש, עין בעין שן בשן, יד ביד, רגל ברגל.  {ס}

כ,א כי-תצא למלחמה על-אויביך, וראית סוס ורכב עם רב ממך--לא תירא, מהם:  כי-יהוה אלוהיך עימך, המעלך מארץ מצריים.  כ,ב והיה, כקורבכם אל-המלחמה; וניגש הכוהן, ודיבר אל-העם.  כ,ג ואמר אליהם שמע ישראל, אתם קרבים היום למלחמה על-אויביכם; אל-יירך לבבכם, אל-תיראו ואל-תחפזו ואל-תערצו--מפניהם.  כ,ד כי יהוה אלוהיכם, ההולך עימכם--להילחם לכם עם-אויביכם, להושיע אתכם.  כ,ה ודיברו השוטרים, אל-העם לאמור, מי-האיש אשר בנה בית-חדש ולא חנכו, ילך וישוב לביתו:  פן-ימות, במלחמה, ואיש אחר, יחנכנו.  כ,ו ומי-האיש אשר-נטע כרם, ולא חיללו--ילך, וישוב לביתו:  פן-ימות, במלחמה, ואיש אחר, יחללנו.  כ,ז ומי-האיש אשר-אירש אישה, ולא לקחה--ילך, וישוב לביתו:  פן-ימות, במלחמה, ואיש אחר, ייקחנה.  כ,ח ויספו השוטרים, לדבר אל-העם, ואמרו מי-האיש הירא ורך הלבב, ילך וישוב לביתו; ולא יימס את-לבב אחיו, כלבבו.  כ,ט והיה ככלות השוטרים, לדבר אל-העם; ופקדו שרי צבאות, בראש העם.  {ס}

כ,י כי-תקרב אל-עיר, להילחם עליה--וקראת אליה, לשלום.  כ,יא והיה אם-שלום תענך, ופתחה לך:  והיה כל-העם הנמצא-בה, יהיו לך למס--ועבדוך.  כ,יב ואם-לא תשלים עימך, ועשתה עימך מלחמה--וצרת, עליה.  כ,יג ונתנה יהוה אלוהיך, בידך; והכית את-כל-זכורה, לפי-חרב.  כ,יד רק הנשים והטף והבהמה וכול אשר יהיה בעיר, כל-שללה--תבוז לך; ואכלת את-שלל אויביך, אשר נתן יהוה אלוהיך לך.  כ,טו כן תעשה לכל-הערים, הרחוקות ממך מאוד, אשר לא-מערי הגויים-האלה, הנה.  כ,טז רק, מערי העמים האלה, אשר יהוה אלוהיך, נותן לך נחלה--לא תחייה, כל-נשמה.  כ,יז כי-החרם תחרימם, החיתי והאמורי הכנעני והפריזי, החיווי, והיבוסי--כאשר ציווך, יהוה אלוהיך.  כ,יח למען, אשר לא-ילמדו אתכם לעשות, ככול תועבותם, אשר עשו לאלוהיהם; וחטאתם, ליהוה אלוהיכם.  {ס}

כ,יט כי-תצור אל-עיר ימים רבים להילחם עליה לתופשה, לא-תשחית את-עצה לנדוח עליו גרזן--כי ממנו תאכל, ואותו לא תכרות:  כי האדם עץ השדה, לבוא מפניך במצור.  כ,כ רק עץ אשר-תדע, כי-לא-עץ מאכל הוא--אותו תשחית, וכרת; ובנית מצור, על-העיר אשר-היא עושה עימך מלחמה--עד רדתה.  {פ}

כא,א כי-יימצא חלל, באדמה אשר יהוה אלוהיך נותן לך לרשתה, נופל, בשדה:  לא נודע, מי הכהו.  כא,ב ויצאו זקניך, ושופטיך; ומדדו, אל-הערים, אשר, סביבות החלל.  כא,ג והיה העיר, הקרובה אל-החלל--ולקחו זקני העיר ההיא עגלת בקר, אשר לא-עובד בה, אשר לא-משכה, בעול.  כא,ד והורידו זקני העיר ההיא את-העגלה, אל-נחל איתן, אשר לא-ייעבד בו, ולא ייזרע; וערפו-שם את-העגלה, בנחל.  כא,ה וניגשו הכוהנים, בני לוי--כי בם בחר יהוה אלוהיך לשרתו, ולברך בשם יהוה; ועל-פיהם יהיה, כל-ריב וכל-נגע.  כא,ו וכול, זקני העיר ההיא, הקרובים, אל-החלל--ירחצו, את-ידיהם, על-העגלה, הערופה בנחל.  כא,ז וענו, ואמרו:  ידינו, לא שפכו את-הדם הזה, ועינינו, לא ראו.  כא,ח כפר לעמך ישראל אשר-פדית, יהוה, ואל-תיתן דם נקי, בקרב עמך ישראל; וניכפר להם, הדם.  כא,ט ואתה, תבער הדם הנקי--מקרבך:  כי-תעשה הישר, בעיני יהוה.  {ס}

כא,י כי-תצא למלחמה, על-אויבך; ונתנו יהוה אלוהיך, בידך--ושבית שבייו.  כא,יא וראית, בשביה, אשת, יפת-תואר; וחשקת בה, ולקחת לך לאישה.  כא,יב והבאתה, אל-תוך ביתך; וגילחה, את-ראשה, ועשתה, את-ציפורניה.  כא,יג והסירה את-שמלת שבייה מעליה, וישבה בביתך, ובכתה את-אביה ואת-אימה, ירח ימים; ואחר כן תבוא אליה, ובעלתה, והייתה לך, לאישה.  כא,יד והיה אם-לא חפצת בה, ושילחתה לנפשה, ומכור לא-תמכרנה, בכסף; לא-תתעמר בה, תחת אשר עיניתה.  {ס}

כא,טו כי-תהיינה לאיש שתי נשים, האחת אהובה והאחת שנואה, וילדו-לו בנים, האהובה והשנואה; והיה הבן הבכור, לשניאה.  כא,טז והיה, ביום הנחילו את-בניו, את אשר-יהיה, לו--לא יוכל, לבכר את-בן-האהובה, על-פני בן-השנואה, הבכור.  כא,יז כי את-הבכור בן-השנואה יכיר, לתת לו פי שניים, בכול אשר-יימצא, לו:  כי-הוא ראשית אונו, לו משפט הבכורה.  {ס}

כא,יח כי-יהיה לאיש, בן סורר ומורה--איננו שומע, בקול אביו ובקול אימו; וייסרו אותו, ולא ישמע אליהם.  כא,יט ותפשו בו, אביו ואימו; והוציאו אותו אל-זקני עירו, ואל-שער מקומו.  כא,כ ואמרו אל-זקני עירו, בננו זה סורר ומורה--איננו שומע, בקולנו; זולל, וסובא.  כא,כא ורגמוהו כל-אנשי עירו באבנים, ומת, וביערת הרע, מקרבך; וכל-ישראל, ישמעו וייראו.  {ס}

כא,כב וכי-יהיה באיש, חטא משפט-מוות--והומת:  ותלית אותו, על-עץ.  כא,כג לא-תלין נבלתו על-העץ, כי-קבור תקברנו ביום ההוא--כי-קללת אלוהים, תלוי; ולא תטמא, את-אדמתך, אשר יהוה אלוהיך, נותן לך נחלה.  {ס}

כב,א לא-תראה את-שור אחיך או את-שייו, נידחים, והתעלמת, מהם:  השב תשיבם, לאחיך.  כב,ב ואם-לא קרוב אחיך אליך, ולא ידעתו--ואספתו, אל-תוך ביתך, והיה עימך עד דרוש אחיך אותו, והשבותו לו.  כב,ג וכן תעשה לחמורו, וכן תעשה לשמלתו, וכן תעשה לכל-אבידת אחיך אשר-תאבד ממנו, ומצאתה:  לא תוכל, להתעלם.  {ס}

כב,ד לא-תראה את-חמור אחיך או שורו, נופלים בדרך, והתעלמת, מהם:  הקם תקים, עימו.  {ס}

כב,ה לא-יהיה כלי-גבר על-אישה, ולא-ילבש גבר שמלת אישה:  כי תועבת יהוה אלוהיך, כל-עושה אלה.  {פ}

כב,ו כי ייקרא קן-ציפור לפניך בדרך בכל-עץ או על-הארץ, אפרוחים או ביצים, והאם רובצת על-האפרוחים, או על-הביצים--לא-תיקח האם, על-הבנים.  כב,ז שלח תשלח את-האם, ואת-הבנים תיקח-לך, למען ייטב לך, והארכת ימים.  {ס}

כב,ח כי תבנה בית חדש, ועשית מעקה לגגך; ולא-תשים דמים בביתך, כי-ייפול הנופל ממנו.  כב,ט לא-תזרע כרמך, כלאיים:  פן-תקדש, המלאה הזרע אשר תזרע, ותבואת, הכרם.  {ס}

כב,י לא-תחרוש בשור-ובחמור, יחדיו.  כב,יא לא תלבש שעטנז, צמר ופשתים יחדיו.  {ס}

כב,יב גדילים, תעשה-לך, על-ארבע כנפות כסותך, אשר תכסה-בה.  {ס}

כב,יג כי-ייקח איש, אישה; ובא אליה, ושנאה.  כב,יד ושם לה עלילות דברים, והוציא עליה שם רע; ואמר, את-האישה הזאת לקחתי, ואקרב אליה, ולא-מצאתי לה בתולים.  כב,טו ולקח אבי הנערה, ואימה; והוציאו את-בתולי הנערה, אל-זקני העיר--השערה.  כב,טז ואמר אבי הנערה, אל-הזקנים:  את-בתי, נתתי לאיש הזה לאישה--וישנאהא.  כב,יז והנה-הוא שם עלילות דברים לאמור, לא-מצאתי לבתך בתולים, ואלה, בתולי בתי; ופרשו, השמלה, לפני, זקני העיר.  כב,יח ולקחו זקני העיר-ההיא, את-האיש; וייסרו, אותו.  כב,יט וענשו אותו מאה כסף, ונתנו לאבי הנערה--כי הוציא שם רע, על בתולת ישראל; ולו-תהיה לאישה, לא-יוכל לשלחה כל-ימיו.  {ס}

כב,כ ואם-אמת היה, הדבר הזה:  לא-נמצאו בתולים, לנערה.  כב,כא והוציאו את-הנערה אל-פתח בית-אביה, וסקלוה אנשי עירה באבנים ומתה--כי-עשתה נבלה בישראל, לזנות בית אביה; וביערת הרע, מקרבך.  {ס}

כב,כב כי-יימצא איש שוכב עם-אישה בעולת-בעל, ומתו גם-שניהם--האיש השוכב עם-האישה, והאישה; וביערת הרע, מישראל.  {ס}

כב,כג כי יהיה נערה בתולה, מאורשה לאיש; ומצאה איש בעיר, ושכב עימה.  כב,כד והוצאתם את-שניהם אל-שער העיר ההיא, וסקלתם אותם באבנים ומתו--את-הנערה על-דבר אשר לא-צעקה בעיר, ואת-האיש על-דבר אשר-עינה את-אשת ריעהו; וביערת הרע, מקרבך.  {ס}

כב,כה ואם-בשדה ימצא האיש, את-הנערה המאורשה, והחזיק-בה האיש, ושכב עימה:  ומת, האיש אשר-שכב עימה--לבדו.  כב,כו ולנערה לא-תעשה דבר, אין לנערה חטא מוות:  כי כאשר יקום איש על-ריעהו, ורצחו נפש--כן, הדבר הזה.  כב,כז כי בשדה, מצאה; צעקה, הנערה המאורשה, ואין מושיע, לה.  {ס}

כב,כח כי-ימצא איש, נערה בתולה אשר לא-אורשה, ותפשה, ושכב עימה; ונמצאו.  כב,כט ונתן האיש השוכב עימה, לאבי הנערה--חמישים כסף; ולו-תהיה לאישה, תחת אשר עינה--לא-יוכל שלחה, כל-ימיו.  {ס}

כג,א לא-ייקח איש, את-אשת אביו; ולא יגלה, כנף אביו.  {ס}

כג,ב לא-יבוא פצוע-דכא וכרות שופכה, בקהל יהוה.  {ס}

כג,ג לא-יבוא ממזר, בקהל יהוה:  גם דור עשירי, לא-יבוא לו בקהל יהוה.  {ס}

כג,ד לא-יבוא עמוני ומואבי, בקהל יהוה:  גם דור עשירי, לא-יבוא להם בקהל יהוה עד-עולם.  כג,ה על-דבר אשר לא-קידמו אתכם, בלחם ובמים, בדרך, בצאתכם ממצריים; ואשר שכר עליך את-בלעם בן-בעור, מפתור ארם נהריים--לקללך.  כג,ו ולא-אבה יהוה אלוהיך, לשמוע אל-בלעם, ויהפוך יהוה אלוהיך לך את-הקללה, לברכה:  כי אהבך, יהוה אלוהיך.  כג,ז לא-תדרוש שלומם, וטובתם, כל-ימיך, לעולם.  {ס}

כג,ח לא-תתעב אדומי, כי אחיך הוא; לא-תתעב מצרי, כי-גר היית בארצו.  כג,ט בנים אשר-ייוולדו להם, דור שלישי--יבוא להם, בקהל יהוה.  {ס}

כג,י כי-תצא מחנה, על-אויביך:  ונשמרת--מכול, דבר רע.  כג,יא כי-יהיה בך איש, אשר לא-יהיה טהור מיקרה-לילה--ויצא אל-מחוץ למחנה, לא יבוא אל-תוך המחנה.  כג,יב והיה לפנות-ערב, ירחץ במים; וכבוא השמש, יבוא אל-תוך המחנה.  כג,יג ויד תהיה לך, מחוץ למחנה; ויצאת שמה, חוץ.  כג,יד ויתד תהיה לך, על-אזנך; והיה, בשבתך חוץ, וחפרת בה, ושבת וכיסית את-ציאתך.  כג,טו כי יהוה אלוהיך מתהלך בקרב מחנך, להצילך ולתת אויביך לפניך, והיה מחנך, קדוש:  ולא-יראה בך ערוות דבר, ושב מאחריך.  {ס}

כג,טז לא-תסגיר עבד, אל-אדוניו, אשר-יינצל אליך, מעם אדוניו.  כג,יז עימך יישב בקרבך, במקום אשר-יבחר באחד שעריך--בטוב לו; לא, תוננו.  {ס}

כג,יח לא-תהיה קדשה, מבנות ישראל; ולא-יהיה קדש, מבני ישראל.  כג,יט לא-תביא אתנן זונה ומחיר כלב, בית יהוה אלוהיך--לכל-נדר:  כי תועבת יהוה אלוהיך, גם-שניהם.  {ס}

כג,כ לא-תשיך לאחיך, נשך כסף נשך אוכל:  נשך, כל-דבר אשר יישך.  כג,כא לנוכרי תשיך, ולאחיך לא תשיך--למען יברכך יהוה אלוהיך, בכול משלח ידך, על-הארץ, אשר-אתה בא-שמה לרשתה.  {ס}

כג,כב כי-תידור נדר ליהוה אלוהיך, לא תאחר לשלמו:  כי-דרוש ידרשנו יהוה אלוהיך, מעימך, והיה בך, חטא.  כג,כג וכי תחדל, לנדור--לא-יהיה בך, חטא.  כג,כד מוצא שפתיך, תשמור ועשית:  כאשר נדרת ליהוה אלוהיך, נדבה, אשר דיברת, בפיך.  {ס}

כג,כה כי תבוא בכרם ריעך, ואכלת ענבים כנפשך שובעך; ואל-כלייך, לא תיתן.  {ס}

כג,כו כי תבוא בקמת ריעך, וקטפת מלילות בידך; וחרמש לא תניף, על קמת ריעך.  {ס}

כד,א כי-ייקח איש אישה, ובעלה; והיה אם-לא תמצא-חן בעיניו, כי-מצא בה ערוות דבר--וכתב לה ספר כריתות ונתן בידה, ושילחה מביתו.  כד,ב ויצאה, מביתו; והלכה, והייתה לאיש-אחר.  כד,ג ושנאה, האיש האחרון, וכתב לה ספר כריתות ונתן בידה, ושילחה מביתו; או כי ימות האיש האחרון, אשר-לקחה לו לאישה.  כד,ד לא-יוכל בעלה הראשון אשר-שילחה לשוב לקחתה להיות לו לאישה, אחרי אשר הוטמאה--כי-תועבה היא, לפני יהוה; ולא תחטיא, את-הארץ, אשר יהוה אלוהיך, נותן לך נחלה.  {ס}

כד,ה כי-ייקח איש, אישה חדשה--לא ייצא בצבא, ולא-יעבור עליו לכל-דבר:  נקי יהיה לביתו, שנה אחת, ושימח, את-אשתו אשר-לקח.  כד,ו לא-יחבול ריחיים, ורכב:  כי-נפש, הוא חובל.  {ס}

כד,ז כי-יימצא איש, גונב נפש מאחיו מבני ישראל, והתעמר-בו, ומכרו--ומת הגנב ההוא, וביערת הרע מקרבך.  {ס}

כד,ח הישמר בנגע-הצרעת לשמור מאוד, ולעשות:  ככול אשר-יורו אתכם הכוהנים הלויים, כאשר ציוויתים--תשמרו לעשות.  כד,ט זכור, את אשר-עשה יהוה אלוהיך למרים, בדרך, בצאתכם ממצריים.  {ס}

כד,י כי-תשה בריעך, משאת מאומה--לא-תבוא אל-ביתו, לעבוט עבוטו.  כד,יא בחוץ, תעמוד; והאיש, אשר אתה נושה בו, יוציא אליך את-העבוט, החוצה.  כד,יב ואם-איש עני, הוא--לא תשכב, בעבוטו.  כד,יג השב תשיב לו את-העבוט כבוא השמש, ושכב בשלמתו ובירכך; ולך תהיה צדקה, לפני יהוה אלוהיך.  {ס}

כד,יד לא-תעשוק שכיר, עני ואביון, מאחיך, או מגרך אשר בארצך בשעריך.  כד,טו ביומו תיתן שכרו ולא-תבוא עליו השמש, כי עני הוא, ואליו, הוא נושא את-נפשו; ולא-יקרא עליך אל-יהוה, והיה בך חטא.  {ס}

כד,טז לא-יומתו אבות על-בנים, ובנים לא-יומתו על-אבות:  איש בחטאו, יומתו.  {ס}

כד,יז לא תטה, משפט גר יתום; ולא תחבול, בגד אלמנה.  כד,יח וזכרת, כי עבד היית במצריים, ויפדך יהוה אלוהיך, משם; על-כן אנוכי מצווך, לעשות, את-הדבר, הזה.  {ס}

כד,יט כי תקצור קצירך בשדך ושכחת עומר בשדה, לא תשוב לקחתו--לגר ליתום ולאלמנה, יהיה:  למען יברכך יהוה אלוהיך, בכול מעשה ידיך.  {ס}

כד,כ כי תחבוט זיתך, לא תפאר אחריך:  לגר ליתום ולאלמנה, יהיה.  כד,כא כי תבצור כרמך, לא תעולל אחריך:  לגר ליתום ולאלמנה, יהיה.  כד,כב וזכרת, כי-עבד היית בארץ מצריים; על-כן אנוכי מצווך, לעשות, את-הדבר, הזה.  {ס}

כה,א כי-יהיה ריב בין אנשים, וניגשו אל-המשפט ושפטום; והצדיקו, את-הצדיק, והרשיעו, את-הרשע.  כה,ב והיה אם-בן הכות, הרשע--והפילו השופט והכהו לפניו, כדי רשעתו במספר.  כה,ג ארבעים יכנו, לא יוסיף:  פן-יוסיף להכותו על-אלה מכה רבה, ונקלה אחיך לעיניך.  כה,ד לא-תחסום שור, בדישו.  {ס}

כה,ה כי-יישבו אחים יחדיו, ומת אחד מהם ובן אין-לו--לא-תהיה אשת-המת החוצה, לאיש זר:  יבמה יבוא עליה, ולקחה לו לאישה וייבמה.  כה,ו והיה, הבכור אשר תלד--יקום, על-שם אחיו המת; ולא-יימחה שמו, מישראל.  כה,ז ואם-לא יחפוץ האיש, לקחת את-יבמתו; ועלתה יבמתו השערה אל-הזקנים, ואמרה מיאן יבמי להקים לאחיו שם בישראל--לא אבה, יבמי.  כה,ח וקראו-לו זקני-עירו, ודיברו אליו; ועמד ואמר, לא חפצתי לקחתה.  כה,ט וניגשה יבמתו אליו, לעיני הזקנים, וחלצה נעלו מעל רגלו, וירקה בפניו; וענתה, ואמרה, ככה ייעשה לאיש, אשר לא-יבנה את-בית אחיו.  כה,י ונקרא שמו, בישראל:  בית, חלוץ הנעל.  {ס}

כה,יא כי-יינצו אנשים יחדיו, איש ואחיו, וקרבה אשת האחד, להציל את-אישה מיד מכהו; ושלחה ידה, והחזיקה במבושיו.  כה,יב וקצותה, את-כפה:  לא תחוס, עינך.  {ס}

כה,יג לא-יהיה לך בכיסך, אבן ואבן:  גדולה, וקטנה.  כה,יד לא-יהיה לך בביתך, איפה ואיפה:  גדולה, וקטנה.  כה,טו אבן שלמה וצדק יהיה-לך, איפה שלמה וצדק יהיה-לך--למען, יאריכו ימיך, על האדמה, אשר-יהוה אלוהיך נותן לך.  כה,טז כי תועבת יהוה אלוהיך, כל-עושה אלה:  כול, עושה עוול.  {פ}

כה,יז זכור, את אשר-עשה לך עמלק, בדרך, בצאתכם ממצריים.  כה,יח אשר קרך בדרך, ויזנב בך כל-הנחשלים אחריך--ואתה, עייף ויגע; ולא ירא, אלוהים.  כה,יט והיה בהניח יהוה אלוהיך לך מכל-אויביך מסביב, בארץ אשר יהוה-אלוהיך נותן לך נחלה לרשתה--תמחה את-זכר עמלק, מתחת השמיים; לא, תשכח.  {פ}

כו,א והיה, כי-תבוא אל-הארץ, אשר יהוה אלוהיך, נותן לך נחלה; וירשתה, וישבת בה.  כו,ב ולקחת מראשית כל-פרי האדמה, אשר תביא מארצך אשר יהוה אלוהיך נותן לך--ושמת בטנא; והלכת, אל-המקום, אשר יבחר יהוה אלוהיך, לשכן שמו שם.  כו,ג ובאת, אל-הכוהן, אשר יהיה, בימים ההם; ואמרת אליו, הגדתי היום ליהוה אלוהיך, כי-באתי אל-הארץ, אשר נשבע יהוה לאבותינו לתת לנו.  כו,ד ולקח הכוהן הטנא, מידך; והניחו--לפני, מזבח יהוה אלוהיך.  כו,ה וענית ואמרת לפני יהוה אלוהיך, ארמי אובד אבי, ויירד מצריימה, ויגר שם במתי מעט; ויהי-שם, לגוי גדול עצום ורב.  כו,ו וירעו אותנו המצרים, ויענונו; וייתנו עלינו, עבודה קשה.  כו,ז ונצעק, אל-יהוה אלוהי אבותינו; וישמע יהוה את-קולנו, וירא את-עוניינו ואת-עמלנו ואת-לחצנו.  כו,ח ויוציאנו יהוה, ממצריים, ביד חזקה ובזרוע נטויה, ובמורא גדול--ובאותות, ובמופתים.  כו,ט ויביאנו, אל-המקום הזה; וייתן-לנו את-הארץ הזאת, ארץ זבת חלב ודבש.  כו,י ועתה, הנה הבאתי את-ראשית פרי האדמה, אשר-נתת לי, יהוה; והנחתו, לפני יהוה אלוהיך, והשתחווית, לפני יהוה אלוהיך.  כו,יא ושמחת בכל-הטוב, אשר נתן-לך יהוה אלוהיך--ולביתך:  אתה, והלוי, והגר, אשר בקרבך.  {ס}

כו,יב כי תכלה לעשר את-כל-מעשר תבואתך, בשנה השלישית--שנת המעשר:  ונתת ללוי, לגר ליתום ולאלמנה, ואכלו בשעריך, ושבעו.  כו,יג ואמרת לפני יהוה אלוהיך ביערתי הקודש מן-הבית, וגם נתתיו ללוי ולגר ליתום ולאלמנה, ככל-מצותך, אשר ציוויתני:  לא-עברתי ממצוותיך, ולא שכחתי.  כו,יד לא-אכלתי באוני ממנו, ולא-ביערתי ממנו בטמא, ולא-נתתי ממנו, למת; שמעתי, בקול יהוה אלוהיי--עשיתי, ככול אשר ציוויתני.  כו,טו השקיפה ממעון קודשך מן-השמיים, וברך את-עמך את-ישראל, ואת האדמה, אשר נתת לנו--כאשר נשבעת לאבותינו, ארץ זבת חלב ודבש.  {ס}

כו,טז היום הזה, יהוה אלוהיך מצווך לעשות את-החוקים האלה--ואת-המשפטים; ושמרת ועשית אותם, בכל-לבבך ובכל-נפשך.  כו,יז את-יהוה האמרת, היום:  להיות לך לאלוהים וללכת בדרכיו, ולשמור חוקיו ומצוותיו ומשפטיו--ולשמוע בקולו.  כו,יח ויהוה האמירך היום, להיות לו לעם סגולה, כאשר, דיבר-לך; ולשמור, כל-מצוותיו.  כו,יט ולתיתך עליון, על כל-הגויים אשר עשה, לתהילה, ולשם ולתפארת; ולהיותך עם-קדוש ליהוה אלוהיך, כאשר דיבר.  {פ}

כז,א ויצו משה וזקני ישראל, את-העם לאמור:  שמור, את-כל-המצוה, אשר אנוכי מצווה אתכם, היום.  כז,ב והיה, ביום אשר תעברו את-הירדן, אל-הארץ, אשר-יהוה אלוהיך נותן לך--והקמות לך אבנים גדולות, ושדת אותם בשיד.  כז,ג וכתבת עליהן, את-כל-דברי התורה הזאת--בעוברך:  למען אשר תבוא אל-הארץ אשר-יהוה אלוהיך נותן לך, ארץ זבת חלב ודבש, כאשר דיבר יהוה אלוהי-אבותיך, לך.  כז,ד והיה, בעוברכם את-הירדן, תקימו את-האבנים האלה אשר אנוכי מצווה אתכם היום, בהר עיבל; ושדת אותם, בשיד.  כז,ה ובנית שם מזבח, ליהוה אלוהיך:  מזבח אבנים, לא-תניף עליהם ברזל.  כז,ו אבנים שלמות תבנה, את-מזבח יהוה אלוהיך; והעלית עליו עולות, ליהוה אלוהיך.  כז,ז וזבחת שלמים, ואכלת שם; ושמחת, לפני יהוה אלוהיך.  כז,ח וכתבת על-האבנים, את-כל-דברי התורה הזאת--באר היטב.  {ס}

כז,ט וידבר משה והכוהנים הלויים, אל כל-ישראל לאמור:  הסכת ושמע, ישראל, היום הזה נהיית לעם, ליהוה אלוהיך.  כז,י ושמעת, בקול יהוה אלוהיך; ועשית את-מצוותיו ואת-חוקיו, אשר אנוכי מצווך היום.  {ס}

כז,יא ויצו משה את-העם, ביום ההוא לאמור.  כז,יב אלה יעמדו לברך את-העם, על-הר גריזים, בעוברכם, את-הירדן:  שמעון ולוי ויהודה, ויששכר ויוסף ובנימין.  כז,יג ואלה יעמדו על-הקללה, בהר עיבל:  ראובן גד ואשר, וזבולון דן ונפתלי.  כז,יד וענו הלויים, ואמרו אל-כל-איש ישראל--קול רם.  {ס}

כז,טו ארור האיש אשר יעשה פסל ומסכה תועבת יהוה, מעשה ידי חרש--ושם בסתר; וענו כל-העם ואמרו, אמן.  {ס}

כז,טז ארור, מקלה אביו ואימו; ואמר כל-העם, אמן.  {ס}

כז,יז ארור, מסיג גבול ריעהו; ואמר כל-העם, אמן.  {ס}

כז,יח ארור, משגה עיוור בדרך; ואמר כל-העם, אמן.  {ס}

כז,יט ארור, מטה משפט גר-יתום--ואלמנה; ואמר כל-העם, אמן.  כז,כ ארור, שוכב עם-אשת אביו--כי גילה, כנף אביו; ואמר כל-העם, אמן.  {ס}

כז,כא ארור, שוכב עם-כל-בהמה; ואמר כל-העם, אמן.  {ס}

כז,כב ארור, שוכב עם-אחותו--בת-אביו, או בת-אימו; ואמר כל-העם, אמן.  {ס}

כז,כג ארור, שוכב עם-חותנתו; ואמר כל-העם, אמן.  {ס}

כז,כד ארור, מכה ריעהו בסתר; ואמר כל-העם, אמן.  {ס}

כז,כה ארור לוקח שוחד, להכות נפש דם נקי; ואמר כל-העם, אמן.  {ס}

כז,כו ארור, אשר לא-יקים את-דברי התורה-הזאת--לעשות אותם; ואמר כל-העם, אמן.  {פ}

כח,א והיה, אם-שמוע תשמע בקול יהוה אלוהיך, לשמור לעשות את-כל-מצוותיו, אשר אנוכי מצווך היום--ונתנך יהוה אלוהיך, עליון, על, כל-גויי הארץ.  כח,ב ובאו עליך כל-הברכות האלה, והשיגוך:  כי תשמע, בקול יהוה אלוהיך.  כח,ג ברוך אתה, בעיר; וברוך אתה, בשדה.  כח,ד ברוך פרי-בטנך ופרי אדמתך, ופרי בהמתך--שגר אלפיך, ועשתרות צאנך.  כח,ה ברוך טנאך, ומשארתך.  כח,ו ברוך אתה, בבואך; וברוך אתה, בצאתך.  כח,ז ייתן יהוה את-אויביך הקמים עליך, ניגפים לפניך:  בדרך אחד ייצאו אליך, ובשבעה דרכים ינוסו לפניך.  כח,ח יצו יהוה איתך, את-הברכה, באסמיך, ובכול משלח ידך; ובירכך--בארץ, אשר-יהוה אלוהיך נותן לך.  כח,ט יקימך יהוה לו לעם קדוש, כאשר נשבע-לך:  כי תשמור, את-מצוות יהוה אלוהיך, והלכת, בדרכיו.  כח,י וראו כל-עמי הארץ, כי שם יהוה נקרא עליך; ויראו, ממך.  כח,יא והותירך יהוה לטובה, בפרי בטנך ובפרי בהמתך ובפרי אדמתך--על, האדמה, אשר נשבע יהוה לאבותיך, לתת לך.  כח,יב יפתח יהוה לך את-אוצרו הטוב את-השמיים, לתת מטר-ארצך בעיתו, ולברך, את כל-מעשה ידך; והלווית גויים רבים, ואתה לא תלווה.  כח,יג ונתנך יהוה לראש, ולא לזנב, והיית רק למעלה, ולא תהיה למטה:  כי-תשמע אל-מצוות יהוה אלוהיך, אשר אנוכי מצווך היום--לשמור ולעשות.  כח,יד ולא תסור, מכל-הדברים אשר אנוכי מצווה אתכם היום--ימין ושמאל:  ללכת, אחרי אלוהים אחרים--לעובדם.  {פ}

כח,טו והיה, אם-לא תשמע בקול יהוה אלוהיך, לשמור לעשות את-כל-מצוותיו וחוקותיו, אשר אנוכי מצווך היום--ובאו עליך כל-הקללות האלה, והשיגוך.  כח,טז ארור אתה, בעיר; וארור אתה, בשדה.  כח,יז ארור טנאך, ומשארתך.  כח,יח ארור פרי-בטנך, ופרי אדמתך--שגר אלפיך, ועשתרות צאנך.  כח,יט ארור אתה, בבואך; וארור אתה, בצאתך.  כח,כ ישלח יהוה בך את-המארה את-המהומה, ואת-המגערת, בכל-משלח ידך, אשר תעשה--עד הישמדך ועד-אבודך מהר, מפני רוע מעלליך אשר עזבתני.  כח,כא ידבק יהוה בך, את-הדבר--עד, כלותו אותך, מעל האדמה, אשר-אתה בא-שמה לרשתה.  כח,כב יכך יהוה בשחפת ובקדחת ובדלקת, ובחרחור ובחרב, ובשידפון, וביירקון; ורדפוך, עד אובדך.  כח,כג והיו שמיך אשר על-ראשך, נחושת; והארץ אשר-תחתיך, ברזל.  כח,כד ייתן יהוה את-מטר ארצך, אבק ועפר:  מן-השמיים יירד עליך, עד הישמדך.  כח,כה ייתנך יהוה ניגף, לפני אויבך--בדרך אחד תצא אליו, ובשבעה דרכים תנוס לפניו; והיית לזעווה, לכול ממלכות הארץ.  כח,כו והייתה נבלתך למאכל, לכל-עוף השמיים ולבהמת הארץ; ואין, מחריד.  כח,כז יכך יהוה בשחין מצריים, ובטחורים, ובגרב, ובחרס--אשר לא-תוכל, להירפא.  כח,כח יכך יהוה, בשיגעון ובעיוורון; ובתמהון, לבב.  כח,כט והיית ממשש בצוהריים, כאשר ימשש העיוור באפילה, ולא תצליח, את-דרכיך; והיית אך עשוק וגזול, כל-הימים--ואין מושיע.  כח,ל אישה תארש, ואיש אחר ישכבנה--בית תבנה, ולא-תשב בו; כרם תיטע, ולא תחללנו.  כח,לא שורך טבוח לעיניך, ולא תאכל ממנו--חמורך גזול מלפניך, ולא ישוב לך; צאנך נתונות לאויביך, ואין לך מושיע.  כח,לב בניך ובנותיך נתונים לעם אחר, ועיניך רואות, וכלות אליהם, כל-היום; ואין לאל, ידך.  כח,לג פרי אדמתך וכל-יגיעך, יאכל עם אשר לא-ידעת; והיית, רק עשוק ורצוץ--כל-הימים.  כח,לד והיית, משוגע, ממראה עיניך, אשר תראה.  כח,לה יכך יהוה בשחין רע, על-הברכיים ועל-השוקיים, אשר לא-תוכל, להירפא--מכף רגלך, ועד קודקודך.  כח,לו יולך יהוה אותך, ואת-מלכך אשר תקים עליך, אל-גוי, אשר לא-ידעת אתה ואבותיך; ועבדת שם אלוהים אחרים, עץ ואבן.  כח,לז והיית לשמה, למשל ולשנינה--בכול, העמים, אשר-ינהגך יהוה, שמה.  כח,לח זרע רב, תוציא השדה; ומעט תאסוף, כי יחסלנו הארבה.  כח,לט כרמים תיטע, ועבדת; ויין לא-תשתה ולא תאגור, כי תאכלנו התולעת.  כח,מ זיתים יהיו לך, בכל-גבולך; ושמן לא תסוך, כי יישל זיתך.  כח,מא בנים ובנות, תוליד; ולא-יהיו לך, כי ילכו בשבי.  כח,מב כל-עצך, ופרי אדמתך, יירש, הצלצל.  כח,מג הגר אשר בקרבך, יעלה עליך מעלה מעלה; ואתה תרד, מטה מטה.  כח,מד הוא ילווך, ואתה לא תלוונו; הוא יהיה לראש, ואתה תהיה לזנב.  כח,מה ובאו עליך כל-הקללות האלה, ורדפוך והשיגוך, עד, הישמדך:  כי-לא שמעת, בקול יהוה אלוהיך--לשמור מצוותיו וחוקותיו, אשר ציווך.  כח,מו והיו בך, לאות ולמופת; ובזרעך, עד-עולם.  כח,מז תחת, אשר לא-עבדת את-יהוה אלוהיך, בשמחה, ובטוב לבב--מרוב, כול.  כח,מח ועבדת את-אויבך, אשר ישלחנו יהוה בך, ברעב ובצמא ובעירום, ובחוסר כול; ונתן עול ברזל, על-צווארך, עד השמידו, אותך.  כח,מט יישא יהוה עליך גוי מרחוק מקצה הארץ, כאשר ידאה הנשר:  גוי, אשר לא-תשמע לשונו.  כח,נ גוי, עז פנים, אשר לא-יישא פנים לזקן, ונער לא יחון.  כח,נא ואכל פרי בהמתך ופרי-אדמתך, עד הישמדך, אשר לא-ישאיר לך דגן תירוש ויצהר, שגר אלפיך ועשתרות צאנך--עד האבידו, אותך.  כח,נב והצר לך בכל-שעריך, עד רדת חומותיך הגבוהות והבצורות, אשר אתה בוטח בהן, בכל-ארצך; והצר לך, בכל-שעריך, בכל-ארצך, אשר נתן יהוה אלוהיך לך.  כח,נג ואכלת פרי-בטנך, בשר בניך ובנותיך, אשר נתן-לך, יהוה אלוהיך--במצור, ובמצוק, אשר-יציק לך, אויבך.  כח,נד האיש הרך בך, והענוג מאוד--תרע עינו באחיו ובאשת חיקו, וביתר בניו אשר יותיר.  כח,נה מתת לאחד מהם, מבשר בניו אשר יאכל, מבלי השאיר-לו, כול--במצור, ובמצוק, אשר יציק לך אויבך, בכל-שעריך.  כח,נו הרכה בך והענוגה, אשר לא-ניסתה כף-רגלה הצג על-הארץ, מהתענג, ומרוך--תרע עינה באיש חיקה, ובבנה ובבתה.  כח,נז ובשליתה היוצאת מבין רגליה, ובבניה אשר תלד, כי-תאכלם בחוסר-כול, בסתר--במצור, ובמצוק, אשר יציק לך אויבך, בשעריך.  כח,נח אם-לא תשמור לעשות, את-כל-דברי התורה הזאת, הכתובים, בספר הזה:  ליראה את-השם הנכבד והנורא, הזה--את, יהוה אלוהיך.  כח,נט והפלא יהוה את-מכותך, ואת מכות זרעך:  מכות גדולות ונאמנות, וחוליים רעים ונאמנים.  כח,ס והשיב בך, את כל-מדווי מצריים, אשר יגורת, מפניהם; ודבקו, בך.  כח,סא גם כל-חולי, וכל-מכה, אשר לא כתוב, בספר התורה הזאת--יעלם יהוה עליך, עד הישמדך.  כח,סב ונשארתם, במתי מעט, תחת אשר הייתם, ככוכבי השמיים לרוב:  כי-לא שמעת, בקול יהוה אלוהיך.  כח,סג והיה כאשר-שש יהוה עליכם, להיטיב אתכם ולהרבות אתכם--כן ישיש יהוה עליכם, להאביד אתכם ולהשמיד אתכם; וניסחתם מעל האדמה, אשר-אתה בא-שמה לרשתה.  כח,סד והפיצך יהוה בכל-העמים, מקצה הארץ ועד-קצה הארץ; ועבדת שם אלוהים אחרים, אשר לא-ידעת אתה ואבותיך--עץ ואבן.  כח,סה ובגויים ההם לא תרגיע, ולא-יהיה מנוח לכף-רגלך; ונתן יהוה לך שם לב רגז, וכליון עיניים ודאבון נפש.  כח,סו והיו חייך, תלואים לך מנגד; ופחדת לילה ויומם, ולא תאמין בחייך.  כח,סז בבוקר תאמר מי-ייתן ערב, ובערב תאמר מי-ייתן בוקר--מפחד לבבך אשר תפחד, וממראה עיניך אשר תראה.  כח,סח והשיבך יהוה מצריים, באונייות, בדרך אשר אמרתי לך, לא-תוסיף עוד לראותה; והתמכרתם שם לאויביך לעבדים ולשפחות, ואין קונה.  {ס}

כח,סט אלה דברי הברית אשר-ציווה יהוה את-משה, לכרות את-בני ישראל--בארץ מואב:  מלבד הברית, אשר-כרת איתם בחורב.  {פ}

כט,א ויקרא משה אל-כל-ישראל, ויאמר אליהם:  אתם ראיתם, את כל-אשר עשה יהוה לעיניכם בארץ מצריים, לפרעה ולכל-עבדיו, ולכל-ארצו.  כט,ב המסות, הגדולות, אשר ראו, עיניך--האותות והמופתים הגדולים, ההם.  כט,ג ולא-נתן יהוה לכם לב לדעת, ועיניים לראות ואוזניים לשמוע, עד, היום הזה.  כט,ד ואולך אתכם ארבעים שנה, במדבר; לא-בלו שלמותיכם מעליכם, ונעלך לא-בלתה מעל רגלך.  כט,ה לחם לא אכלתם, ויין ושיכר לא שתיתם--למען, תדעו, כי אני יהוה, אלוהיכם.  כט,ו ותבואו, אל-המקום הזה; וייצא סיחון מלך-חשבון ועוג מלך-הבשן לקראתנו, למלחמה--ונכם.  כט,ז וניקח, את-ארצם, וניתנה לנחלה, לראובני ולגדי--ולחצי, שבט המנשי.  כט,ח ושמרתם, את-דברי הברית הזאת, ועשיתם, אותם--למען תשכילו, את כל-אשר תעשון.  {פ}

כט,ט אתם ניצבים היום כולכם, לפני יהוה אלוהיכם:  ראשיכם שבטיכם, זקניכם ושוטריכם, כול, איש ישראל.  כט,י טפכם נשיכם--וגרך, אשר בקרב מחניך:  מחוטב עציך, עד שואב מימיך.  כט,יא לעוברך, בברית יהוה אלוהיך--ובאלתו:  אשר יהוה אלוהיך, כורת עימך היום.  כט,יב למען הקים-אותך היום לו לעם, והוא יהיה-לך לאלוהים--כאשר, דיבר-לך; וכאשר נשבע לאבותיך, לאברהם ליצחק וליעקוב.  כט,יג ולא איתכם, לבדכם--אנוכי, כורת את-הברית הזאת, ואת-האלה, הזאת.  כט,יד כי את-אשר ישנו פה, עימנו עומד היום, לפני, יהוה אלוהינו; ואת אשר איננו פה, עימנו היום.  כט,טו כי-אתם ידעתם, את אשר-ישבנו בארץ מצריים, ואת אשר-עברנו בקרב הגויים, אשר עברתם.  כט,טז ותראו, את-שיקוציהם, ואת, גילוליהם--עץ ואבן, כסף וזהב אשר עימהם.  כט,יז פן-יש בכם איש או-אישה או משפחה או-שבט, אשר לבבו פונה היום מעם יהוה אלוהינו, ללכת לעבוד, את-אלוהי הגויים ההם:  פן-יש בכם, שורש פורה ראש--ולענה.  כט,יח והיה בשומעו את-דברי האלה הזאת, והתברך בלבבו לאמור שלום יהיה-לי--כי בשרירות ליבי, אלך:  למען ספות הרווה, את-הצמאה.  כט,יט לא-יאבה יהוה, סלוח לו--כי אז יעשן אף-יהוה וקנאתו באיש ההוא, ורבצה בו כל-האלה הכתובה בספר הזה; ומחה יהוה את-שמו, מתחת השמיים.  כט,כ והבדילו יהוה לרעה, מכול שבטי ישראל--ככול, אלות הברית, הכתובה, בספר התורה הזה.  כט,כא ואמר הדור האחרון, בניכם אשר יקומו מאחריכם, והנוכרי, אשר יבוא מארץ רחוקה; וראו את-מכות הארץ ההיא, ואת-תחלואיה, אשר-חילה יהוה, בה.  כט,כב גופרית ומלח, שריפה כל-ארצה--לא תיזרע ולא תצמיח, ולא-יעלה בה כל-עשב:  כמהפכת סדום ועמורה, אדמה וצבויים, אשר הפך יהוה, באפו ובחמתו.  כט,כג ואמרו, כל-הגויים, על-מה עשה יהוה ככה, לארץ הזאת; מה חורי האף הגדול, הזה.  כט,כד ואמרו--על אשר עזבו, את-ברית יהוה אלוהי אבותם:  אשר כרת עימם, בהוציאו אותם מארץ מצריים.  כט,כה וילכו, ויעבדו אלוהים אחרים, וישתחוו, להם:  אלוהים אשר לא-ידעום, ולא חלק להם.  כט,כו וייחר-אף יהוה, בארץ ההיא, להביא עליה את-כל-הקללה, הכתובה בספר הזה.  כט,כז וייתשם יהוה מעל אדמתם, באף ובחמה ובקצף גדול; וישליכם אל-ארץ אחרת, כיום הזה.  כט,כח הנסתרות--ליהוה, אלוהינו; והנגלות לנו ולבנינו, עד-עולם--לעשות, את-כל-דברי התורה הזאת.  {ס}

ל,א והיה כי-יבואו עליך כל-הדברים האלה, הברכה והקללה, אשר נתתי, לפניך; והשבות, אל-לבבך, בכל-הגויים, אשר הדיחך יהוה אלוהיך שמה.  ל,ב ושבת עד-יהוה אלוהיך, ושמעת בקולו, ככול אשר-אנוכי מצווך, היום:  אתה ובניך, בכל-לבבך ובכל-נפשך.  ל,ג ושב יהוה אלוהיך את-שבותך, וריחמך; ושב, וקיבצך מכל-העמים, אשר הפיצך יהוה אלוהיך, שמה.  ל,ד אם-יהיה נידחך, בקצה השמיים--משם, יקבצך יהוה אלוהיך, ומשם, ייקחך.  ל,ה והביאך יהוה אלוהיך, אל-הארץ אשר-ירשו אבותיך--וירשתה; והיטיבך והרבך, מאבותיך.  ל,ו ומל יהוה אלוהיך את-לבבך, ואת-לבב זרעך:  לאהבה את-יהוה אלוהיך, בכל-לבבך ובכל-נפשך--למען חייך.  ל,ז ונתן יהוה אלוהיך, את כל-האלות האלה, על-אויביך ועל-שונאיך, אשר רדפוך.  ל,ח ואתה תשוב, ושמעת בקול יהוה; ועשית, את-כל-מצוותיו, אשר אנוכי מצווך, היום.  ל,ט והותירך יהוה אלוהיך בכול מעשה ידך, בפרי בטנך ובפרי בהמתך ובפרי אדמתך--לטובה:  כי ישוב יהוה, לשוש עליך לטוב, כאשר-שש, על-אבותיך.  ל,י כי תשמע, בקול יהוה אלוהיך, לשמור מצוותיו וחוקותיו, הכתובה בספר התורה הזה:  כי תשוב אל-יהוה אלוהיך, בכל-לבבך ובכל-נפשך.  {ס}

ל,יא כי המצוה הזאת, אשר אנוכי מצווך היום--לא-נפלאת היא ממך, ולא רחוקה היא.  ל,יב לא בשמיים, היא:  לאמור, מי יעלה-לנו השמיימה וייקחהא לנו, וישמיענו אותה, ונעשנה.  ל,יג ולא-מעבר לים, היא:  לאמור, מי יעבור-לנו אל-עבר הים וייקחהא לנו, וישמיענו אותה, ונעשנה.  ל,יד כי-קרוב אליך הדבר, מאוד:  בפיך ובלבבך, לעשותו.  {ס}

ל,טו ראה נתתי לפניך היום, את-החיים ואת-הטוב, ואת-המוות, ואת-הרע.  ל,טז אשר אנוכי מצווך, היום, לאהבה את-יהוה אלוהיך ללכת בדרכיו, ולשמור מצוותיו וחוקותיו ומשפטיו; וחיית ורבית--ובירכך יהוה אלוהיך, בארץ אשר-אתה בא-שמה לרשתה.  ל,יז ואם-יפנה לבבך, ולא תשמע; ונידחת, והשתחווית לאלוהים אחרים--ועבדתם.  ל,יח הגדתי לכם היום, כי אבוד תאבדון:  לא-תאריכון ימים, על-האדמה, אשר אתה עובר את-הירדן, לבוא שמה לרשתה.  ל,יט העידותי בכם היום, את-השמיים ואת-הארץ--החיים והמוות נתתי לפניך, הברכה והקללה; ובחרת, בחיים--למען תחיה, אתה וזרעך.  ל,כ לאהבה את-יהוה אלוהיך, לשמוע בקולו ולדובקה-בו:  כי הוא חייך, ואורך ימיך--לשבת על-האדמה אשר נשבע יהוה לאבותיך לאברהם ליצחק וליעקוב, לתת להם.  {פ}

לא,א וילך, משה; וידבר את-הדברים האלה, אל-כל-ישראל.  לא,ב ויאמר אליהם, בן-מאה ועשרים שנה אנוכי היום--לא-אוכל עוד, לצאת ולבוא; ויהוה אמר אליי, לא תעבור את-הירדן הזה.  לא,ג יהוה אלוהיך הוא עובר לפניך, הוא-ישמיד את-הגויים האלה מלפניך--וירשתם; יהושוע, הוא עובר לפניך, כאשר, דיבר יהוה.  לא,ד ועשה יהוה, להם, כאשר עשה לסיחון ולעוג מלכי האמורי, ולארצם--אשר השמיד, אותם.  לא,ה ונתנם יהוה, לפניכם; ועשיתם להם--ככל-המצוה, אשר ציוויתי אתכם.  לא,ו חזקו ואמצו, אל-תיראו ואל-תערצו מפניהם:  כי יהוה אלוהיך, הוא ההולך עימך--לא ירפך, ולא יעזבך.  {ס}

לא,ז ויקרא משה ליהושוע, ויאמר אליו לעיני כל-ישראל חזק ואמץ--כי אתה תבוא את-העם הזה, אל-הארץ אשר נשבע יהוה לאבותם לתת להם; ואתה, תנחילנה אותם.  לא,ח ויהוה הוא ההולך לפניך, הוא יהיה עימך--לא ירפך, ולא יעזבך; לא תירא, ולא תיחת.  לא,ט ויכתוב משה, את-התורה הזאת, וייתנה אל-הכוהנים בני לוי, הנושאים את-ארון ברית יהוה; ואל-כל-זקני, ישראל.  לא,י ויצו משה, אותם לאמור:  מקץ שבע שנים, במועד שנת השמיטה--בחג הסוכות.  לא,יא בבוא כל-ישראל, ליראות את-פני יהוה אלוהיך, במקום, אשר יבחר:  תקרא את-התורה הזאת, נגד כל-ישראל--באוזניהם.  לא,יב הקהל את-העם, האנשים והנשים והטף, וגרך, אשר בשעריך--למען ישמעו ולמען ילמדו, ויראו את-יהוה אלוהיכם, ושמרו לעשות, את-כל-דברי התורה הזאת.  לא,יג ובניהם אשר לא-ידעו, ישמעו ולמדו--ליראה, את-יהוה אלוהיכם:  כל-הימים, אשר אתם חיים על-האדמה, אשר אתם עוברים את-הירדן שמה, לרשתה.  {פ}

לא,יד ויאמר יהוה אל-משה, הן קרבו ימיך למות--קרא את-יהושוע והתייצבו באוהל מועד, ואצוונו; וילך משה ויהושוע, ויתייצבו באוהל מועד.  לא,טו ויירא יהוה באוהל, בעמוד ענן; ויעמוד עמוד הענן, על-פתח האוהל.  לא,טז ויאמר יהוה אל-משה, הנך שוכב עם-אבותיך; וקם העם הזה וזנה אחרי אלוהי נכר-הארץ, אשר הוא בא-שמה בקרבו, ועזבני, והפר את-בריתי אשר כרתי איתו.  לא,יז וחרה אפי בו ביום-ההוא ועזבתים והסתרתי פניי מהם, והיה לאכול, ומצאוהו רעות רבות, וצרות; ואמר, ביום ההוא, הלוא על כי-אין אלוהיי בקרבי, מצאוני הרעות האלה.  לא,יח ואנוכי, הסתר אסתיר פניי ביום ההוא, על כל-הרעה, אשר עשה:  כי פנה, אל-אלוהים אחרים.  לא,יט ועתה, כתבו לכם את-השירה הזאת, ולמדה את-בני-ישראל, שימה בפיהם:  למען תהיה-לי השירה הזאת, לעד--בבני ישראל.  לא,כ כי-אביאנו אל-האדמה אשר-נשבעתי לאבותיו, זבת חלב ודבש, ואכל ושבע, ודשן; ופנה אל-אלוהים אחרים, ועבדום, וניאצוני, והפר את-בריתי.  לא,כא והיה כי-תמצאנה אותו רעות רבות, וצרות, וענתה השירה הזאת לפניו לעד, כי לא תישכח מפי זרעו:  כי ידעתי את-יצרו, אשר הוא עושה היום, בטרם אביאנו, אל-הארץ אשר נשבעתי.  לא,כב ויכתוב משה את-השירה הזאת, ביום ההוא; וילמדה, את-בני ישראל.  לא,כג ויצו את-יהושוע בן-נון, ויאמר חזק ואמץ--כי אתה תביא את-בני ישראל, אל-הארץ אשר-נשבעתי להם; ואנוכי, אהיה עימך.  לא,כד ויהי ככלות משה, לכתוב את-דברי התורה-הזאת--על-ספר:  עד, תומם.  לא,כה ויצו משה את-הלויים, נושאי ארון ברית-יהוה לאמור.  לא,כו לקוח, את ספר התורה הזה, ושמתם אותו, מצד ארון ברית-יהוה אלוהיכם; והיה-שם בך, לעד.  לא,כז כי אנוכי ידעתי את-מרייך, ואת-עורפך הקשה; הן בעודני חי עימכם היום, ממרים הייתם עם-יהוה, ואף, כי-אחרי מותי.  לא,כח הקהילו אליי את-כל-זקני שבטיכם, ושוטריכם; ואדברה באוזניהם, את הדברים האלה, ואעידה בם, את-השמיים ואת-הארץ.  לא,כט כי ידעתי, אחרי מותי כי-השחת תשחיתון, וסרתם מן-הדרך, אשר ציוויתי אתכם; וקראת אתכם הרעה, באחרית הימים--כי-תעשו את-הרע בעיני יהוה, להכעיסו במעשה ידיכם.  לא,ל וידבר משה, באוזני כל-קהל ישראל, את-דברי השירה, הזאת--עד, תומם.  {ש}

לב,א האזינו השמיים, ואדברה;  {ס}  ותשמע הארץ, אמרי-פי.  {ר}
לב,ב יערוף כמטר לקחי,  {ס}  תיזל כטל אמרתי,  {ר}
כשעירים עלי-דשא,  {ס}  וכרביבים עלי-עשב.  {ר}
לב,ג כי שם יהוה, אקרא:  {ס}  הבו גודל, לאלוהינו.  {ר}
לב,ד הצור תמים פועלו,  {ס}  כי כל-דרכיו משפט:  {ר}
אל אמונה ואין עוול,  {ס}  צדיק וישר הוא.  {ר}
לב,ה שיחת לו לא, בניו מומם:  {ס}  דור עיקש, ופתלתול.  {ר}
לב,ו ה ליהוה, תגמלו-זאת--  {ס}  עם נבל, ולא חכם:  {ר}
הלוא-הוא אביך קנך,  {ס}  הוא עשך ויכוננך.  {ר}
לב,ז זכור ימות עולם, בינו שנות דור-ודור;  {ס}  שאל אביך ויגדך, זקניך ויאמרו לך.  {ר}
לב,ח בהנחל עליון גויים,  {ס}  בהפרידו בני אדם;  {ר}
יצב גבולות עמים,  {ס}  למספר בני ישראל.  {ר}
לב,ט כי חלק יהוה, עמו:  {ס}  יעקוב, חבל נחלתו.  {ר}
לב,י ימצאהו בארץ מדבר,  {ס}  ובתוהו ילל ישימון;  {ר}
יסובבנהו, יבוננהו--  {ס}  ייצרנהו, כאישון עינו.  {ר}
לב,יא כנשר יעיר קינו, על-גוזליו ירחף;  {ס}  יפרוש כנפיו ייקחהו, יישאהו על-אברתו.  {ר}
לב,יב יהוה, בדד ינחנו;  {ס}  ואין עימו, אל נכר.  {ר}
לב,יג ירכיבהו על-במותי ארץ,  {ס}  ויאכל תנובות שדיי;  {ר}
ויניקהו דבש מסלע,  {ס}  ושמן מחלמיש צור.  {ר}
לב,יד חמאת בקר וחלב צאן,  {ס}  עם-חלב כרים ואילים  {ר}
בני-בשן ועתודים,  {ס}  עם-חלב, כליות חיטה;  {ר}
ודם-ענב, תשתה-חמר.  {ס}  לב,טו וישמן ישורון ויבעט,  {ר}
שמנת עבית כשית;  {ס}  וייטוש אלוה עשהו,  {ר}
וינבל צור ישועתו.  {ס}  לב,טז יקניאוהו, בזרים;  {ר}
בתועבות, יכעיסוהו.  {ס}  לב,יז יזבחו, לשדים לא אלוה--  {ר}
אלוהים, לא ידעום;  {ס}  חדשים מקרוב באו,  {ר}
לא שערום אבותיכם.  {ס}  לב,יח צור ילדך, תשי;  {ר}
ותשכח, אל מחוללך.  {ס}  לב,יט וירא יהוה, וינאץ,  {ר}
מכעס בניו, ובנותיו.  {ס}  לב,כ ויאמר, אסתירה פניי מהם--  {ר}
אראה, מה אחריתם:  {ס}  כי דור תהפוכות המה,  {ר}
בנים לא-אמון בם.  {ס}  לב,כא הם קינאוני בלא-אל,  {ר}
כיעסוני בהבליהם;  {ס}  ואני אקניאם בלא-עם,  {ר}
בגוי נבל אכעיסם.  {ס}  לב,כב כי-אש קדחה באפי,  {ר}
ותיקד עד-שאול תחתית;  {ס}  ותאכל ארץ ויבולה,  {ר}
ותלהט מוסדי הרים.  {ס}  לב,כג אספה עלימו, רעות;  {ר}
חיציי, אכלה-בם.  {ס}  לב,כד מזי רעב ולחומי רשף,  {ר}
וקטב מרירי;  {ס}  ושן-בהמות, אשלח-בם,  {ר}
עם-חמת, זוחלי עפר.  {ס}  לב,כה מחוץ, תשכל-חרב, ומחדרים, אימה; גם-בחור,  {ר}
גם-בתולה--יונק, עם-איש שיבה.  {ס}  לב,כו אמרתי, אפאיהם;  {ר}
אשביתה מאנוש, זכרם.  {ס}  לב,כז לולי, כעס אויב אגור--  {ר}
פן-ינכרו, צרימו:  {ס}  פן-יאמרו ידנו רמה,  {ר}
ולא יהוה פעל כל-זאת.  {ס}  לב,כח כי-גוי אובד עצות, המה;  {ר}
ואין בהם, תבונה.  {ס}  לב,כט לו חכמו, ישכילו זאת;  {ר}
יבינו, לאחריתם.  {ס}  לב,ל איכה ירדוף אחד, אלף,  {ר}
ושניים, יניסו רבבה:  {ס}  אם-לא כי-צורם מכרם,  {ר}
ויהוה הסגירם.  {ס}  לב,לא כי לא כצורנו, צורם;  {ר}
ואויבינו, פלילים.  {ס}  לב,לב כי-מגפן סדום גפנם,  {ר}
ומשדמות עמורה:  {ס}  ענבימו, עינבי-ראש--  {ר}
אשכלות מרורות, למו.  {ס}  לב,לג חמת תנינים, יינם;  {ר}
וראש פתנים, אכזר.  {ס}  לב,לד הלוא-הוא, כמוס עימדי;  {ר}
חתום, באוצרותיי.  {ס}  לב,לה לי נקם ושילם,  {ר}
לעת תמוט רגלם:  {ס}  כי קרוב יום אידם,  {ר}
וחש עתידות למו.  {ס}  לב,לו כי-ידין יהוה עמו,  {ר}
ועל-עבדיו יתנחם:  {ס}  כי יראה כי-אזלת יד,  {ר}
ואפס עצור ועזוב.  {ס}  לב,לז ואמר, אי אלוהימו--  {ר}
צור, חסייו בו.  {ס}  לב,לח אשר חלב זבחימו יאכלו,  {ר}
ישתו יין נסיכם;  {ס}  יקומו, ויעזרוכם--  {ר}
יהי עליכם, סתרה.  {ס}  לב,לט ראו עתה, כי אני אני הוא,  {ר}
ואין אלוהים, עימדי:  {ס}  אני אמית ואחייה,  {ר}
מחצתי ואני ארפא,  {ס}  ואין מידי, מציל.  {ר}
לב,מ כי-אשא אל-שמיים, ידי;  {ס}  ואמרתי, חי אנוכי לעולם.  {ר}
לב,מא אם-שנותי ברק חרבי,  {ס}  ותאחז במשפט ידי;  {ר}
אשיב נקם לצריי,  {ס}  ולמשנאיי אשלם.  {ר}
לב,מב אשכיר חיציי מדם,  {ס}  וחרבי תאכל בשר;  {ר}
מדם חלל ושביה,  {ס}  מראש פרעות אויב.  {ר}
לב,מג הרנינו גויים עמו,  {ס}  כי דם-עבדיו ייקום;  {ר}
ונקם ישיב לצריו,  {ס}  וכיפר אדמתו עמו.  {ר}
{ש}

לב,מד ויבוא משה, וידבר את-כל-דברי השירה-הזאת--באוזני העם:  הוא, והושע בן-נון.  לב,מה ויכל משה, לדבר את-כל-הדברים האלה--אל-כל-ישראל.  לב,מו ויאמר אליהם, שימו לבבכם, לכל-הדברים, אשר אנוכי מעיד בכם היום:  אשר תצוום, את-בניכם, לשמור לעשות, את-כל-דברי התורה הזאת.  לב,מז כי לא-דבר ריק הוא, מכם--כי-הוא, חייכם; ובדבר הזה, תאריכו ימים על-האדמה, אשר אתם עוברים את-הירדן שמה, לרשתה.  {פ}

לב,מח וידבר יהוה אל-משה, בעצם היום הזה לאמור.  לב,מט עלה אל-הר העברים הזה הר-נבו, אשר בארץ מואב, אשר, על-פני ירחו; וראה את-ארץ כנען, אשר אני נותן לבני ישראל לאחוזה.  לב,נ ומות, בהר אשר אתה עולה שמה, והיאסף, אל-עמיך:  כאשר-מת אהרון אחיך, בהור ההר, וייאסף, אל-עמיו.  לב,נא על אשר מעלתם בי, בתוך בני ישראל, במי-מריבת קדש, מדבר-צין--על אשר לא-קידשתם אותי, בתוך בני ישראל.  לב,נב כי מנגד, תראה את-הארץ; ושמה, לא תבוא--אל-הארץ, אשר-אני נותן לבני ישראל.  {פ}

לג,א וזאת הברכה, אשר בירך משה איש האלוהים--את-בני ישראל:  לפני, מותו.  לג,ב ויאמר, יהוה מסיניי בא וזרח משעיר למו--הופיע מהר פארן, ואתה מרבבות קודש; מימינו, אש דת למו.  לג,ג אף חובב עמים, כל-קדושיו בידך; והם תוכו לרגלך, יישא מדברותיך.  לג,ד תורה ציווה-לנו, משה:  מורשה, קהילת יעקוב.  לג,ה ויהי בישורון, מלך, בהתאסף ראשי עם, יחד שבטי ישראל.  לג,ו יחי ראובן, ואל-ימות; ויהי מתיו, מספר.  {ס}

לג,ז וזאת ליהודה, ויאמר, שמע יהוה קול יהודה, ואל-עמו תביאנו; ידיו רב לו, ועזר מצריו תהיה.  {פ}

לג,ח וללוי אמר, תומיך ואוריך לאיש חסידך, אשר ניסיתו במסה, תריבהו על-מי מריבה.  לג,ט האומר לאביו ולאימו, לא ראיתיו, ואת-אחיו לא הכיר, ואת-בניו לא ידע:  כי שמרו אמרתך, ובריתך ינצורו.  לג,י יורו משפטיך ליעקוב, ותורתך לישראל; ישימו קטורה באפך, וכליל על-מזבחך.  לג,יא ברך יהוה חילו, ופועל ידיו תרצה; מחץ מותניים קמיו ומשנאיו, מן-יקומון.  {ס}

לג,יב לבנימין אמר--ידיד יהוה, ישכון לבטח עליו; חופף עליו כל-היום, ובין כתפיו שכן.  {ס}

לג,יג וליוסף אמר, מבורכת יהוה ארצו, ממגד שמיים מטל, ומתהום רובצת תחת.  לג,יד וממגד, תבואות שמש; וממגד, גרש ירחים.  לג,טו ומראש, הררי-קדם; וממגד, גבעות עולם.  לג,טז וממגד, ארץ ומלואה, ורצון שוכני, סנה; תבואתה לראש יוסף, ולקודקוד נזיר אחיו.  לג,יז בכור שורו הדר לו, וקרני ראם קרניו--בהם עמים ינגח יחדיו, אפסי-ארץ; והם רבבות אפריים, והם אלפי מנשה.  {ס}

לג,יח ולזבולון אמר, שמח זבולון בצאתך; ויששכר, באוהליך.  לג,יט עמים, הר-יקראו--שם, יזבחו זבחי-צדק:  כי שפע ימים יינקו, ושפוני טמוני חול.  {ס}

לג,כ ולגד אמר, ברוך מרחיב גד:  כלביא שכן, וטרף זרוע אף-קודקוד.  לג,כא וירא ראשית לו, כי-שם חלקת מחוקק ספון; וייתא, ראשי עם--צדקת יהוה עשה, ומשפטיו עם-ישראל.  {ס}

לג,כב ולדן אמר, דן גור אריה; יזנק, מן-הבשן.  לג,כג ולנפתלי אמר--נפתלי שבע רצון, ומלא ברכת יהוה; ים ודרום, ירשה.  {ס}

לג,כד ולאשר אמר, ברוך מבנים אשר; יהי רצוי אחיו, וטובל בשמן רגלו.  לג,כה ברזל ונחושת, מנעלך; וכימיך, דובאך.  לג,כו אין כאל, ישורון:  רוכב שמיים בעזרך, ובגאוותו שחקים.  לג,כז מעונה אלוהי קדם, ומתחת זרועות עולם; ויגרש מפניך אויב, ויאמר השמד.  לג,כח וישכון ישראל בטח בדד עין יעקוב, אל-ארץ דגן ותירוש; אף-שמיו, יערפו טל.  לג,כט אשריך ישראל מי כמוך, עם נושע ביהוה, מגן עזרך, ואשר-חרב גאוותך; וייכחשו אויביך לך, ואתה על-במותימו תדרוך.  {ס}

לד,א ויעל משה מערבות מואב, אל-הר נבו, ראש הפסגה, אשר על-פני ירחו; ויראהו יהוה את-כל-הארץ את-הגלעד, עד-דן.  לד,ב ואת, כל-נפתלי, ואת-ארץ אפריים, ומנשה; ואת כל-ארץ יהודה, עד הים האחרון.  לד,ג ואת-הנגב, ואת-הכיכר בקעת ירחו עיר התמרים--עד-צוער.  לד,ד ויאמר יהוה אליו, זאת הארץ אשר נשבעתי לאברהם ליצחק וליעקוב לאמור, לזרעך, אתננה; הראיתיך בעיניך, ושמה לא תעבור.  לד,ה וימת שם משה עבד-יהוה, בארץ מואב--על-פי יהוה.  לד,ו ויקבור אותו בגיא בארץ מואב, מול בית פעור; ולא-ידע איש את-קבורתו, עד היום הזה.  לד,ז ומשה, בן-מאה ועשרים שנה--במותו; לא-כהתה עינו, ולא-נס ליחו.  לד,ח ויבכו בני ישראל את-משה בערבות מואב, שלושים יום; וייתמו, ימי בכי אבל משה.  לד,ט ויהושוע בן-נון, מלא רוח חכמה--כי-סמך משה את-ידיו, עליו; וישמעו אליו בני-ישראל ויעשו, כאשר ציווה יהוה את-משה.  לד,י ולא-קם נביא עוד בישראל, כמשה, אשר ידעו יהוה, פנים אל-פנים.  לד,יא לכל-האותות והמופתים, אשר שלחו יהוה, לעשות, בארץ מצריים--לפרעה ולכל-עבדיו, ולכל-ארצו.  לד,יב ולכול היד החזקה, ולכול המורא הגדול, אשר עשה משה, לעיני כל-ישראל.  {ש}

יהושוע

א,א ויהי, אחרי מות משה--עבד יהוה; ויאמר יהוה אל-יהושוע בן-נון, משרת משה לאמור.  א,ב משה עבדי, מת; ועתה קום עבור את-הירדן הזה, אתה וכל-העם הזה, אל-הארץ, אשר אנוכי נותן להם לבני ישראל.  א,ג כל-מקום, אשר תדרוך כף-רגלכם בו--לכם נתתיו:  כאשר דיברתי, אל-משה.  א,ד מהמדבר והלבנון הזה ועד-הנהר הגדול נהר-פרת, כול ארץ החיתים, ועד-הים הגדול, מבוא השמש--יהיה, גבולכם.  א,ה לא-יתייצב איש לפניך, כול ימי חייך:  כאשר הייתי עם-משה אהיה עימך, לא ארפך ולא אעזבך.  א,ו חזק, ואמץ:  כי אתה, תנחיל את-העם הזה, את-הארץ, אשר-נשבעתי לאבותם לתת להם.  א,ז רק חזק ואמץ מאוד, לשמור לעשות ככל-התורה--אשר ציווך משה עבדי, אל-תסור ממנו ימין ושמאל:  למען תשכיל, בכול אשר תלך.  א,ח לא-ימוש ספר התורה הזה מפיך, והגית בו יומם ולילה, למען תשמור לעשות, ככל-הכתוב בו:  כי-אז תצליח את-דרכיך, ואז תשכיל.  א,ט הלוא ציוויתיך חזק ואמץ, אל-תערוץ ואל-תיחת:  כי עימך יהוה אלוהיך, בכול אשר תלך.  {פ}

א,י ויצו יהושוע, את-שוטרי העם לאמור.  א,יא עברו בקרב המחנה, וצוו את-העם לאמור, הכינו לכם, צידה:  כי בעוד שלושת ימים, אתם עוברים את-הירדן הזה, לבוא לרשת את-הארץ, אשר יהוה אלוהיכם נותן לכם לרשתה.  {פ}

א,יב ולראובני, ולגדי, ולחצי, שבט המנשה--אמר יהושוע, לאמור.  א,יג זכור, את-הדבר, אשר ציווה אתכם משה עבד-יהוה, לאמור:  יהוה אלוהיכם מניח לכם, ונתן לכם את-הארץ הזאת.  א,יד נשיכם טפכם, ומקניכם, יישבו, בארץ אשר נתן לכם משה בעבר הירדן; ואתם תעברו חמושים לפני אחיכם, כול גיבורי החיל, ועזרתם, אותם.  א,טו עד אשר-יניח יהוה לאחיכם, ככם, וירשו גם-המה, את-הארץ אשר-יהוה אלוהיכם נותן להם; ושבתם לארץ ירושתכם, וירשתם אותה, אשר נתן לכם משה עבד יהוה, בעבר הירדן מזרח השמש.  א,טז ויענו, את-יהושוע לאמור:  כול אשר-ציוויתנו נעשה, ואל-כל-אשר תשלחנו נלך.  א,יז ככול אשר-שמענו אל-משה, כן נשמע אליך:  רק יהיה יהוה אלוהיך, עימך, כאשר היה, עם-משה.  א,יח כל-איש אשר-ימרה את-פיך, ולא-ישמע את-דבריך לכול אשר-תצוונו--יומת:  רק, חזק ואמץ.  {פ}

ב,א וישלח יהושוע-בן-נון מן-השיטים שניים-אנשים מרגלים, חרש לאמור, לכו ראו את-הארץ, ואת-יריחו; וילכו ויבואו בית-אישה זונה, ושמה רחב--וישכבו-שמה.  ב,ב וייאמר, למלך יריחו לאמור:  הנה אנשים באו הנה הלילה, מבני ישראל--לחפור את-הארץ.  ב,ג וישלח מלך יריחו, אל-רחב לאמור:  הוציאי האנשים הבאים אלייך, אשר-באו לביתך--כי לחפור את-כל-הארץ, באו.  ב,ד ותיקח האישה את-שני האנשים, ותצפנו; ותאמר כן, באו אליי האנשים, ולא ידעתי, מאיין המה.  ב,ה ויהי השער לסגור, בחושך והאנשים יצאו--לא ידעתי, אנה הלכו האנשים; רדפו מהר אחריהם, כי תשיגום.  ב,ו והיא, העלתם הגגה; ותטמנם בפשתי העץ, הערוכות לה על-הגג.  ב,ז והאנשים, רדפו אחריהם דרך הירדן, על, המעברות; והשער סגרו--אחרי, כאשר יצאו הרודפים אחריהם.  ב,ח והמה, טרם ישכבון; והיא עלתה עליהם, על-הגג.  ב,ט ותאמר, אל-האנשים--ידעתי, כי-נתן יהוה לכם את-הארץ; וכי-נפלה אימתכם עלינו, וכי נמוגו כל-יושבי הארץ מפניכם.  ב,י כי שמענו, את אשר-הוביש יהוה את-מי ים-סוף מפניכם, בצאתכם, ממצריים; ואשר עשיתם לשני מלכי האמורי אשר בעבר הירדן, לסיחון ולעוג--אשר החרמתם, אותם.  ב,יא ונשמע ויימס לבבנו, ולא-קמה עוד רוח באיש מפניכם:  כי, יהוה אלוהיכם--הוא אלוהים בשמיים ממעל, ועל-הארץ מתחת.  ב,יב ועתה, הישבעו-נא לי ביהוה, כי-עשיתי עימכם, חסד; ועשיתם גם-אתם עם-בית אבי, חסד, ונתתם לי, אות אמת.  ב,יג והחייתם את-אבי ואת-אימי, ואת-אחיי ואת-אחיותיי, ואת, כל-אשר להם; והצלתם את-נפשותינו, ממוות.  ב,יד ויאמרו לה האנשים, נפשנו תחתיכם למות, אם לא תגידו, את-דברנו זה; והיה, בתת-יהוה לנו את-הארץ, ועשינו עימך, חסד ואמת.  ב,טו ותורידם בחבל, בעד החלון:  כי ביתה בקיר החומה, ובחומה היא יושבת.  ב,טז ותאמר להם ההרה לכו, פן-יפגעו בכם הרודפים; ונחבאתם שמה שלושת ימים, עד שוב הרודפים, ואחר, תלכו לדרככם.  ב,יז ויאמרו אליה, האנשים:  נקיים אנחנו, משבועתך הזה אשר השבעתנו.  ב,יח הנה אנחנו באים, בארץ; את-תקוות חוט השני הזה תקשרי, בחלון אשר הורדתנו בו, ואת-אביך ואת-אימך ואת-אחייך ואת כל-בית אביך, תאספי אלייך הביתה.  ב,יט והיה כול אשר-ייצא מדלתי ביתך החוצה, דמו בראשו--ואנחנו נקיים; וכול אשר יהיה איתך, בבית--דמו בראשנו, אם-יד תהיה-בו.  ב,כ ואם-תגידי, את-דברנו זה--והיינו נקיים, משבועתך אשר השבעתנו.  ב,כא ותאמר כדבריכם כן-הוא, ותשלחם וילכו; ותקשור את-תקוות השני, בחלון.  ב,כב וילכו, ויבואו ההרה, ויישבו שם שלושת ימים, עד-שבו הרודפים; ויבקשו הרודפים בכל-הדרך, ולא מצאו.  ב,כג וישובו שני האנשים, ויירדו מההר, ויעברו ויבואו, אל-יהושוע בן-נון; ויספרו-לו--את כל-המוצאות, אותם.  ב,כד ויאמרו, אל-יהושוע, כי-נתן יהוה בידנו, את-כל-הארץ; וגם-נמוגו כל-יושבי הארץ, מפנינו.  {ס}

ג,א וישכם יהושוע בבוקר ויסעו מהשיטים, ויבואו עד-הירדן--הוא, וכל-בני ישראל; וילינו שם, טרם יעבורו.  ג,ב ויהי, מקצה שלושת ימים; ויעברו השוטרים, בקרב המחנה.  ג,ג ויצוו, את-העם לאמור, כראותכם את ארון ברית-יהוה אלוהיכם, והכוהנים הלויים נושאים אותו--ואתם, תסעו ממקומכם, והלכתם, אחריו.  ג,ד אך רחוק יהיה, ביניכם וביניו, כאלפיים אמה, במידה:  אל-תקרבו אליו, למען אשר-תדעו את-הדרך אשר תלכו-בה--כי לא עברתם בדרך, מתמול שלשום.  {פ}

ג,ה ויאמר יהושוע אל-העם, התקדשו:  כי מחר, יעשה יהוה בקרבכם--נפלאות.  ג,ו ויאמר יהושוע, אל-הכוהנים לאמור, שאו את-ארון הברית, ועברו לפני העם; וישאו את-ארון הברית, וילכו לפני העם.  {ס}

ג,ז ויאמר יהוה, אל-יהושוע, היום הזה אחל גדלך, בעיני כל-ישראל:  אשר, יידעון, כי כאשר הייתי עם-משה, אהיה עימך.  ג,ח ואתה, תצווה את-הכוהנים, נושאי ארון-הברית, לאמור:  כבואכם, עד-קצה מי הירדן, בירדן, תעמודו.  {פ}

ג,ט ויאמר יהושוע, אל-בני ישראל:  גושו הנה--ושמעו, את-דברי יהוה אלוהיכם.  ג,י ויאמר יהושוע--בזאת תדעון, כי אל חי בקרבכם; והורש יוריש מפניכם את-הכנעני ואת-החיתי ואת-החיווי, ואת-הפריזי ואת-הגרגשי, והאמורי, והיבוסי.  ג,יא הנה ארון הברית, אדון כל-הארץ, עובר לפניכם, בירדן.  ג,יב ועתה, קחו לכם שני עשר איש, משבטי, ישראל--איש-אחד איש-אחד, לשבט.  ג,יג והיה כנוח כפות רגלי הכוהנים נושאי ארון יהוה אדון כל-הארץ, במי הירדן, מי הירדן ייכרתון, המים היורדים מלמעלה; ויעמדו, נד אחד.  ג,יד ויהי, בנסוע העם מאוהליהם, לעבור, את-הירדן; והכוהנים, נושאי הארון הברית--לפני העם.  ג,טו וכבוא נושאי הארון, עד-הירדן, ורגלי הכוהנים נושאי הארון, נטבלו בקצה המים; והירדן, מלא על-כל-גדותיו, כול, ימי קציר.  ג,טז ויעמדו המים היורדים מלמעלה קמו נד-אחד, הרחק מאוד מאדם העיר אשר מצד צרתן, והיורדים על ים הערבה ים-המלח, תמו נכרתו; והעם עברו, נגד יריחו.  ג,יז ויעמדו הכוהנים נושאי הארון ברית-יהוה בחרבה, בתוך הירדן--הכן; וכל-ישראל, עוברים בחרבה, עד אשר-תמו כל-הגוי, לעבור את-הירדן.  ד,א ויהי כאשר-תמו כל-הגוי, לעבור את-הירדן;  {פ}

ויאמר יהוה, אל-יהושוע לאמור.  ד,ב קחו לכם מן-העם, שנים עשר אנשים--איש-אחד איש-אחד, משבט.  ד,ג וצוו אותם, לאמור, שאו-לכם מזה מתוך הירדן ממצב רגלי הכוהנים, הכין שתים-עשרה אבנים; והעברתם אותם, עימכם, והנחתם אותם, במלון אשר-תלינו בו הלילה.  {ס}

ד,ד ויקרא יהושוע, אל-שנים העשר איש, אשר הכין, מבני ישראל--איש-אחד איש-אחד, משבט.  ד,ה ויאמר להם, יהושוע, עברו לפני ארון יהוה אלוהיכם, אל-תוך הירדן; והרימו לכם איש אבן אחת, על-שכמו, למספר, שבטי בני-ישראל.  ד,ו למען, תהיה זאת אות--בקרבכם:  כי-ישאלון בניכם מחר לאמור, מה האבנים האלה לכם.  ד,ז ואמרתם להם, אשר נכרתו מימי הירדן מפני ארון ברית-יהוה--בעוברו בירדן, נכרתו מי הירדן; והיו האבנים האלה לזיכרון, לבני ישראל--עד-עולם.  ד,ח ויעשו-כן בני-ישראל, כאשר ציווה יהושוע, וישאו שתי-עשרה אבנים מתוך הירדן כאשר דיבר יהוה אל-יהושוע, למספר שבטי בני-ישראל; ויעבירום עימם אל-המלון, ויניחום שם.  ד,ט ושתים עשרה אבנים, הקים יהושוע בתוך הירדן--תחת מצב רגלי הכוהנים, נושאי ארון הברית; ויהיו שם, עד היום הזה.  ד,י והכוהנים נושאי הארון, עומדים בתוך הירדן, עד תום כל-הדבר אשר-ציווה יהוה את-יהושוע לדבר אל-העם, ככול אשר-ציווה משה את-יהושוע; וימהרו העם, ויעבורו.  ד,יא ויהי כאשר-תם כל-העם, לעבור; ויעבור ארון-יהוה והכוהנים, לפני העם.  ד,יב ויעברו בני-ראובן ובני-גד וחצי שבט המנשה, חמושים, לפני, בני ישראל--כאשר דיבר אליהם, משה.  ד,יג כארבעים אלף, חלוצי הצבא--עברו לפני יהוה, למלחמה, אל, ערבות יריחו.  {ס}

ד,יד ביום ההוא, גידל יהוה את-יהושוע, בעיני, כל-ישראל; וייראו אותו, כאשר יראו את-משה כל-ימי חייו.  {פ}

ד,טו ויאמר יהוה, אל-יהושוע לאמור.  ד,טז צווה, את-הכוהנים, נושאי, ארון העדות; ויעלו, מן-הירדן.  ד,יז ויצו יהושוע, את-הכוהנים לאמור:  עלו, מן-הירדן.  ד,יח ויהי כעלות הכוהנים נושאי ארון ברית-יהוה, מתוך הירדן, ניתקו כפות רגלי הכוהנים, אל החרבה; וישובו מי-הירדן למקומם, וילכו כתמול-שלשום על-כל-גדותיו.  ד,יט והעם, עלו מן-הירדן, בעשור, לחודש הראשון; ויחנו, בגלגל, בקצה, מזרח יריחו.  ד,כ ואת שתים עשרה האבנים האלה, אשר לקחו מן-הירדן--הקים יהושוע, בגלגל.  ד,כא ויאמר אל-בני ישראל, לאמור:  אשר ישאלון בניכם מחר את-אבותם לאמור, מה האבנים האלה.  ד,כב והודעתם, את-בניכם לאמור:  ביבשה עבר ישראל, את-הירדן הזה.  ד,כג אשר-הוביש יהוה אלוהיכם את-מי הירדן, מפניכם--עד-עוברכם:  כאשר עשה יהוה אלוהיכם לים-סוף אשר-הוביש מפנינו, עד-עוברנו.  ד,כד למען דעת כל-עמי הארץ, את-יד יהוה, כי חזקה, היא--למען יראתם את-יהוה אלוהיכם, כל-הימים.  {פ}

ה,א ויהי כשמוע כל-מלכי האמורי אשר בעבר הירדן ימה, וכל-מלכי הכנעני אשר על-הים, את אשר-הוביש יהוה את-מי הירדן מפני בני-ישראל, עד-עוברם; ויימס לבבם, ולא-היה בם עוד רוח, מפני, בני-ישראל.  {פ}

ה,ב בעת ההיא, אמר יהוה אל-יהושוע, עשה לך, חרבות צורים; ושוב מול את-בני-ישראל, שנית.  ה,ג ויעש-לו יהושוע, חרבות צורים; וימל את-בני ישראל, אל-גבעת הערלות.  ה,ד וזה הדבר, אשר-מל יהושוע:  כל-העם היוצא ממצריים הזכרים כול אנשי המלחמה, מתו במדבר בדרך, בצאתם, ממצריים.  ה,ה כי-מולים היו, כל-העם היוצאים; וכל-העם היילודים במדבר בדרך, בצאתם ממצריים--לא-מלו.  ה,ו כי ארבעים שנה, הלכו בני-ישראל במדבר, עד-תום כל-הגוי אנשי המלחמה היוצאים ממצריים, אשר לא-שמעו בקול יהוה:  אשר נשבע יהוה, להם, לבלתי הראותם את-הארץ אשר נשבע יהוה לאבותם לתת לנו, ארץ זבת חלב ודבש.  ה,ז ואת-בניהם הקים תחתם, אותם מל יהושוע:  כי-ערלים היו, כי לא-מלו אותם בדרך.  ה,ח ויהי כאשר-תמו כל-הגוי, להימול; ויישבו תחתם במחנה, עד חיותם.  {פ}

ה,ט ויאמר יהוה, אל-יהושוע, היום גלותי את-חרפת מצריים, מעליכם; ויקרא שם המקום ההוא, גלגל, עד, היום הזה.  ה,י ויחנו בני-ישראל, בגלגל; ויעשו את-הפסח בארבעה עשר יום לחודש, בערב--בערבות יריחו.  ה,יא ויאכלו מעבור הארץ, ממוחרת הפסח--מצות וקלוי:  בעצם, היום הזה.  ה,יב וישבות המן ממוחרת, באוכלם מעבור הארץ, ולא-היה עוד לבני ישראל, מן; ויאכלו, מתבואת ארץ כנען, בשנה, ההיא.  {ס}

ה,יג ויהי, בהיות יהושוע ביריחו, ויישא עיניו וירא, והנה-איש עומד לנגדו וחרבו שלופה בידו; וילך יהושוע אליו ויאמר לו, הלנו אתה אם-לצרינו.  ה,יד ויאמר לא, כי אני שר-צבא-יהוה--עתה באתי; וייפול יהושוע אל-פניו ארצה, וישתחו, ויאמר לו, מה אדוני מדבר אל-עבדו.  ה,טו ויאמר שר-צבא יהוה אל-יהושוע, של-נעלך מעל רגלך, כי המקום אשר אתה עומד עליו, קודש הוא; ויעש יהושוע, כן.  ו,א ויריחו סוגרת ומסוגרת, מפני בני ישראל:  אין יוצא, ואין בא.  {ס}

ו,ב ויאמר יהוה, אל-יהושוע, ראה נתתי בידך, את-יריחו ואת-מלכה--גיבורי, החיל.  ו,ג וסבותם את-העיר, כול אנשי המלחמה--הקף את-העיר, פעם אחת; כה תעשה, ששת ימים.  ו,ד ושבעה כוהנים ישאו שבעה שופרות היובלים, לפני הארון, וביום השביעי, תסובו את-העיר שבע פעמים; והכוהנים, יתקעו בשופרות.  ו,ה והיה במשוך בקרן היובל, כשומעכם את-קול השופר, יריעו כל-העם, תרועה גדולה; ונפלה חומת העיר, תחתיה, ועלו העם, איש נגדו.  ו,ו ויקרא יהושוע בן-נון, אל-הכוהנים, ויאמר אליהם, שאו את-ארון הברית; ושבעה כוהנים, ישאו שבעה שופרות יובלים, לפני, ארון יהוה.  ו,ז ויאמר, אל-העם, עברו, וסובו את-העיר; והחלוץ--יעבור, לפני ארון יהוה.  ו,ח ויהי, כאמור יהושוע אל-העם, ושבעה הכוהנים נושאים שבעה שופרות היובלים לפני יהוה, עברו ותקעו בשופרות; וארון ברית יהוה, הולך אחריהם.  ו,ט והחלוץ הולך--לפני הכוהנים, תוקעי השופרות; והמאסף, הולך אחרי הארון, הלוך, ותקוע בשופרות.  ו,י ואת-העם ציווה יהושוע לאמור, לא תריעו ולא-תשמיעו את-קולכם, ולא-ייצא מפיכם, דבר:  עד יום אומרי אליכם, הריעו--והריעותם.  ו,יא ויסב ארון-יהוה את-העיר, הקף פעם אחת; ויבואו, המחנה, וילינו, במחנה.  {פ}

ו,יב וישכם יהושוע, בבוקר; וישאו הכוהנים, את-ארון יהוה.  ו,יג ושבעה הכוהנים נושאים שבעה שופרות היובלים, לפני ארון יהוה, הולכים הלוך, ותקעו בשופרות; והחלוץ, הולך לפניהם, והמאסף הולך אחרי ארון יהוה, הלוך ותקוע בשופרות.  ו,יד ויסובו את-העיר ביום השני, פעם אחת, וישובו, המחנה; כה עשו, ששת ימים.  ו,טו ויהי ביום השביעי, וישכימו כעלות השחר, ויסובו את-העיר כמשפט הזה, שבע פעמים:  רק ביום ההוא, סבבו את-העיר שבע פעמים.  ו,טז ויהי בפעם השביעית, תקעו הכוהנים בשופרות; ויאמר יהושוע אל-העם הריעו, כי-נתן יהוה לכם את-העיר.  ו,יז והייתה העיר חרם היא וכל-אשר-בה, ליהוה:  רק רחב הזונה תחיה, היא וכל-אשר איתה בבית--כי החבאתה, את-המלאכים אשר שלחנו.  ו,יח ורק-אתם שמרו מן-החרם, פן-תחרימו ולקחתם מן-החרם; ושמתם את-מחנה ישראל, לחרם, ועכרתם, אותו.  ו,יט וכול כסף וזהב, וכלי נחושת וברזל--קודש הוא, ליהוה:  אוצר יהוה, יבוא.  ו,כ וירע העם, ויתקעו בשופרות; ויהי כשמוע העם את-קול השופר, ויריעו העם תרועה גדולה, ותיפול החומה תחתיה ויעל העם העירה איש נגדו, וילכדו את-העיר.  ו,כא ויחרימו, את-כל-אשר בעיר, מאיש ועד-אישה, מנער ועד-זקן; ועד שור ושה וחמור, לפי-חרב.  ו,כב ולשניים האנשים המרגלים את-הארץ, אמר יהושוע, בואו, בית-האישה הזונה; והוציאו משם את-האישה ואת-כל-אשר-לה, כאשר נשבעתם לה.  ו,כג ויבואו הנערים המרגלים, ויוציאו את-רחב ואת-אביה ואת-אימה ואת-אחיה ואת-כל-אשר-לה, ואת כל-משפחותיה, הוציאו; ויניחום--מחוץ, למחנה ישראל.  ו,כד והעיר שרפו באש, וכל-אשר-בה:  רק הכסף והזהב, וכלי הנחושת והברזל--נתנו, אוצר בית-יהוה.  ו,כה ואת-רחב הזונה ואת-בית אביה ואת-כל-אשר-לה, החיה יהושוע, ותשב בקרב ישראל, עד היום הזה:  כי החביאה את-המלאכים, אשר-שלח יהושוע לרגל את-יריחו.  {פ}

ו,כו וישבע יהושוע, בעת ההיא לאמור:  ארור האיש לפני יהוה, אשר יקום ובנה את-העיר הזאת את-יריחו--בבכורו ייסדנה, ובצעירו יציב דלתיה.  {ס}

ו,כז ויהי יהוה, את-יהושוע; ויהי שומעו, בכל-הארץ.  ז,א וימעלו בני-ישראל מעל, בחרם; וייקח עכן בן-כרמי בן-זבדי בן-זרח למטה יהודה, מן-החרם, וייחר-אף יהוה, בבני ישראל.  {ס}

ז,ב וישלח יהושוע אנשים מיריחו, העיי אשר עם-בית אוון מקדם לבית-אל, ויאמר אליהם לאמור, עלו ורגלו את-הארץ; ויעלו, האנשים, וירגלו, את-העיי.  ז,ג וישובו אל-יהושוע, ויאמרו אליו אל-יעל כל-העם--כאלפיים איש או כשלושת אלפים איש, יעלו ויכו את-העיי; אל-תייגע-שמה, את-כל-העם, כי מעט, המה.  ז,ד ויעלו מן-העם שמה, כשלושת אלפים איש; וינוסו, לפני אנשי העיי.  ז,ה ויכו מהם אנשי העיי, כשלושים ושישה איש, וירדפום לפני השער עד-השברים, ויכום במורד; ויימס לבב-העם, ויהי למים.  ז,ו ויקרע יהושוע שמלותיו, וייפול על-פניו ארצה לפני ארון יהוה עד-הערב--הוא, וזקני ישראל; ויעלו עפר, על-ראשם.  ז,ז ויאמר יהושוע אהה אדוניי יהוה, למה העברת העביר את-העם הזה את-הירדן, לתת אותנו ביד האמורי, להאבידנו; ולו הואלנו ונשב, בעבר הירדן.  ז,ח בי, אדוניי:  מה אומר--אחרי אשר הפך ישראל עורף, לפני אויביו.  ז,ט וישמעו הכנעני, וכול יושבי הארץ, ונסבו עלינו, והכריתו את-שמנו מן-הארץ; ומה-תעשה, לשמך הגדול.  ז,י ויאמר יהוה אל-יהושוע, קום לך; למה זה, אתה נופל על-פניך.  ז,יא חטא, ישראל, וגם עברו את-בריתי, אשר ציוויתי אותם; וגם לקחו, מן-החרם, וגם גנבו וגם כיחשו, וגם שמו בכליהם.  ז,יב ולא יוכלו בני ישראל, לקום לפני אויביהם--עורף יפנו לפני אויביהם, כי היו לחרם; לא אוסיף להיות עימכם, אם-לא תשמידו החרם מקרבכם.  ז,יג קום, קדש את-העם, ואמרת, התקדשו למחר:  כי כה אמר יהוה אלוהי ישראל, חרם בקרבך ישראל--לא תוכל לקום לפני אויביך, עד-הסירכם החרם מקרבכם.  ז,יד ונקרבתם בבוקר, לשבטיכם; והיה השבט אשר-ילכדנו יהוה יקרב למשפחות, והמשפחה אשר-ילכדנה יהוה תקרב לבתים, והבית אשר ילכדנו יהוה, יקרב לגברים.  ז,טו והיה, הנלכד בחרם--יישרף באש, אותו ואת-כל-אשר-לו:  כי עבר את-ברית יהוה, וכי-עשה נבלה בישראל.  ז,טז וישכם יהושוע בבוקר, ויקרב את-ישראל לשבטיו; ויילכד, שבט יהודה.  ז,יז ויקרב, את-משפחת יהודה, וילכוד, את משפחת הזרחי; ויקרב את-משפחת הזרחי, לגברים, ויילכד, זבדי.  ז,יח ויקרב את-ביתו, לגברים; ויילכד, עכן בן-כרמי בן-זבדי בן-זרח--למטה יהודה.  ז,יט ויאמר יהושוע אל-עכן, בני שים-נא כבוד ליהוה אלוהי ישראל--ותן-לו תודה; והגד-נא לי מה עשית, אל-תכחד ממני.  ז,כ ויען עכן את-יהושוע, ויאמר:  אומנה, אנוכי חטאתי ליהוה אלוהי ישראל, וכזאת וכזאת, עשיתי.  ז,כא וארא בשלל אדרת שנער אחת טובה ומאתיים שקלים כסף, ולשון זהב אחד חמישים שקלים משקלו, ואחמדם, ואקחם; והנם טמונים בארץ בתוך האוהלי, והכסף תחתיה.  ז,כב וישלח יהושוע מלאכים, וירוצו האוהלה; והנה טמונה באוהלו, והכסף תחתיה.  ז,כג וייקחום, מתוך האוהל, ויביאום אל-יהושוע, ואל כל-בני ישראל; ויציקום, לפני יהוה.  ז,כד וייקח יהושוע את-עכן בן-זרח ואת-הכסף ואת-האדרת ואת-לשון הזהב ואת-בניו ואת-בנותיו ואת-שורו ואת-חמורו ואת-צאנו ואת-אוהלו, ואת-כל-אשר-לו, וכל-ישראל, עימו; ויעלו אותם, עמק עכור.  ז,כה ויאמר יהושוע מה עכרתנו, יעכורך יהוה ביום הזה; וירגמו אותו כל-ישראל, אבן, וישרפו אותם באש, ויסקלו אותם באבנים.  ז,כו ויקימו עליו גל-אבנים גדול, עד היום הזה, וישב יהוה, מחרון אפו; על-כן קרא שם המקום ההוא, עמק עכור, עד, היום הזה.  {פ}

ח,א ויאמר יהוה אל-יהושוע, אל-תירא ואל-תיחת--קח עימך את כל-עם המלחמה, וקום עלה העיי; ראה נתתי בידך, את-מלך העיי ואת-עמו, ואת-עירו, ואת-ארצו.  ח,ב ועשית לעיי ולמלכה, כאשר עשית ליריחו ולמלכה--רק-שללה ובהמתה, תבוזו לכם; שים-לך אורב לעיר, מאחריה.  ח,ג ויקם יהושוע וכל-עם המלחמה, לעלות העיי; ויבחר יהושוע שלושים אלף איש, גיבורי החיל, וישלחם, לילה.  ח,ד ויצו אותם לאמור, ראו אתם אורבים לעיר מאחרי העיר--אל-תרחיקו מן-העיר, מאוד; והייתם כולכם, נכונים.  ח,ה ואני, וכל-העם אשר איתי, נקרב, אל-העיר; והיה, כי-ייצאו לקראתנו כאשר בראשונה, ונסנו, לפניהם.  ח,ו ויצאו אחרינו, עד התיקנו אותם מן-העיר--כי יאמרו, נסים לפנינו כאשר בראשונה; ונסנו, לפניהם.  ח,ז ואתם, תקומו מהאורב, והורשתם, את-העיר; ונתנה יהוה אלוהיכם, בידכם.  ח,ח והיה כתופשכם את-העיר, תציתו את-העיר באש--כדבר יהוה, תעשו; ראו, ציוויתי אתכם.  ח,ט וישלחם יהושוע, וילכו אל-המארב, ויישבו בין בית-אל ובין העיי, מים לעיי; וילן יהושוע בלילה ההוא, בתוך העם.  ח,י וישכם יהושוע בבוקר, ויפקוד את-העם; ויעל הוא וזקני ישראל, לפני העם--העיי.  ח,יא וכל-העם המלחמה אשר איתו, עלו וייגשו, ויבואו, נגד העיר; ויחנו מצפון לעיי, והגיא ביניו ובין-העיי.  ח,יב וייקח, כחמשת אלפים איש; וישם אותם אורב, בין בית-אל ובין העיי--מים לעיר.  ח,יג וישימו העם את-כל-המחנה, אשר מצפון לעיר, ואת-עקבו, מים לעיר; וילך יהושוע בלילה ההוא, בתוך העמק.  ח,יד ויהי כראות מלך-העיי, וימהרו וישכימו וייצאו אנשי-העיר לקראת-ישראל למלחמה הוא וכל-עמו למועד--לפני הערבה; והוא לא ידע, כי-אורב לו מאחרי העיר.  ח,טו ויינגעו יהושוע וכל-ישראל, לפניהם; וינוסו, דרך המדבר.  ח,טז וייזעקו, כל-העם אשר בעיי, לרדוף, אחריהם; וירדפו אחרי יהושוע, ויינתקו מן-העיר.  ח,יז ולא-נשאר איש, בעיי ובית אל, אשר לא-יצאו, אחרי ישראל; ויעזבו את-העיר פתוחה, וירדפו אחרי ישראל.  {פ}

ח,יח ויאמר יהוה אל-יהושוע, נטה בכידון אשר-בידך אל-העיי--כי בידך, אתננה; ויט יהושוע בכידון אשר-בידו, אל-העיר.  ח,יט והאורב קם מהרה ממקומו וירוצו, כנטות ידו, ויבואו העיר, וילכדוה; וימהרו, ויציתו את-העיר באש.  ח,כ ויפנו אנשי העיי אחריהם ויראו, והנה עלה עשן העיר השמיימה, ולא-היה בהם ידיים לנוס, הנה והנה; והעם הנס המדבר, נהפך אל-הרודף.  ח,כא ויהושוע וכל-ישראל ראו, כי-לכד האורב את-העיר, וכי עלה, עשן העיר; וישובו, ויכו את-אנשי העיי.  ח,כב ואלה יצאו מן-העיר, לקראתם, ויהיו לישראל בתווך, אלה מזה ואלה מזה; ויכו אותם, עד-בלתי השאיר-לו שריד ופליט.  ח,כג ואת-מלך העיי, תפשו חי; ויקריבו אותו, אל-יהושוע.  ח,כד ויהי ככלות ישראל להרוג את-כל-יושבי העיי בשדה, במדבר אשר רדפום בו, וייפלו כולם לפי-חרב, עד-תומם; וישובו כל-ישראל העיי, ויכו אותה לפי-חרב.  ח,כה ויהי כל-הנופלים ביום ההוא, מאיש ועד-אישה--שנים עשר, אלף:  כול, אנשי העיי.  ח,כו ויהושוע לא-השיב ידו, אשר נטה בכידון, עד אשר החרים, את כל-יושבי העיי.  ח,כז רק הבהמה, ושלל העיר ההיא, בזזו להם, ישראל--כדבר יהוה, אשר ציווה את-יהושוע.  ח,כח וישרוף יהושוע, את-העיי; וישימהא תל-עולם שממה, עד היום הזה.  ח,כט ואת-מלך העיי תלה על-העץ, עד-עת הערב; וכבוא השמש ציווה יהושוע ויורידו את-נבלתו מן-העץ, וישליכו אותה אל-פתח שער העיר, ויקימו עליו גל-אבנים גדול, עד היום הזה.  {פ}

ח,ל אז יבנה יהושוע מזבח, ליהוה אלוהי ישראל, בהר, עיבל.  ח,לא כאשר ציווה משה עבד-יהוה את-בני ישראל, ככתוב בספר תורת משה--מזבח אבנים שלמות, אשר לא-הניף עליהן ברזל; ויעלו עליו עולות ליהוה, ויזבחו שלמים.  ח,לב ויכתוב-שם, על-האבנים--את, משנה תורת משה, אשר כתב, לפני בני ישראל.  ח,לג וכל-ישראל וזקניו ושוטרים ושופטיו עומדים מזה ומזה לארון נגד הכוהנים הלויים נושאי ארון ברית-יהוה, כגר כאזרח--חצייו אל-מול הר-גריזים, והחצייו אל-מול הר-עיבל:  כאשר ציווה משה עבד-יהוה, לברך את-העם ישראל--בראשונה.  ח,לד ואחרי-כן, קרא את-כל-דברי התורה, הברכה, והקללה--ככל-הכתוב, בספר התורה.  ח,לה לא-היה דבר, מכול אשר-ציווה משה--אשר לא-קרא יהושוע, נגד כל-קהל ישראל והנשים והטף, והגר, ההולך בקרבם.  ט,א ויהי כשמוע כל-המלכים אשר בעבר הירדן בהר ובשפילה, ובכול חוף הים הגדול, אל-מול, הלבנון--החיתי, והאמורי, הכנעני הפריזי, החיווי והיבוסי.  ט,ב ויתקבצו יחדיו, להילחם עם-יהושוע ועם-ישראל--פה, אחד.  {פ}

ט,ג ויושבי גבעון שמעו, את אשר עשה יהושוע ליריחו--ולעיי.  ט,ד ויעשו גם-המה בעורמה, וילכו ויצטיירו; ויקחו שקים בלים, לחמוריהם, ונאדות יין בלים, ומבוקעים ומצוררים.  ט,ה ונעלות בלות ומטולאות ברגליהם, ושלמות בלות עליהם; וכול לחם צידם, יבש היה ניקודים.  ט,ו וילכו אל-יהושוע אל-המחנה, הגלגל; ויאמרו אליו ואל-איש ישראל, מארץ רחוקה באנו, ועתה, כרתו-לנו ברית.  ט,ז ויאמר איש-ישראל, אל-החיווי:  אוליי, בקרבי אתה יושב, ואיך, אכרות-לך ברית.  ט,ח ויאמרו אל-יהושוע, עבדיך אנחנו; ויאמר אליהם יהושוע מי אתם, ומאיין תבואו.  ט,ט ויאמרו אליו, מארץ רחוקה מאוד באו עבדיך, לשם, יהוה אלוהיך:  כי-שמענו שומעו, ואת כל-אשר עשה במצריים.  ט,י ואת כל-אשר עשה, לשני מלכי האמורי, אשר, בעבר הירדן--לסיחון מלך חשבון, ולעוג מלך-הבשן אשר בעשתרות.  ט,יא ויאמרו אלינו זקנינו וכל-יושבי ארצנו לאמור, קחו בידכם צידה לדרך, ולכו, לקראתם; ואמרתם אליהם עבדיכם אנחנו, ועתה כרתו-לנו ברית.  ט,יב זה לחמנו, חם הצטיידנו אותו מבתינו, ביום צאתנו, ללכת אליכם; ועתה הנה יבש, והיה ניקודים.  ט,יג ואלה נאדות היין אשר מילאנו חדשים, והנה התבקעו; ואלה שלמותינו, ונעלינו, בלו, מרוב הדרך מאוד.  ט,יד ויקחו האנשים, מצידם; ואת-פי יהוה, לא שאלו.  ט,טו ויעש להם יהושוע שלום, ויכרות להם ברית לחייותם; ויישבעו להם, נשיאי העדה.  ט,טז ויהי, מקצה שלושת ימים, אחרי, אשר-כרתו להם ברית; וישמעו, כי-קרובים הם אליו, ובקרבו, הם יושבים.  ט,יז ויסעו בני-ישראל, ויבואו אל-עריהם--ביום השלישי; ועריהם גבעון והכפירה, ובארות וקרית יערים.  ט,יח ולא הכום, בני ישראל, כי-נשבעו להם נשיאי העדה, ביהוה אלוהי ישראל; ויילונו כל-העדה, על-הנשיאים.  ט,יט ויאמרו כל-הנשיאים, אל-כל-העדה, אנחנו נשבענו להם, ביהוה אלוהי ישראל; ועתה, לא נוכל לנגוע בהם.  ט,כ זאת נעשה להם, והחיה אותם; ולא-יהיה עלינו קצף, על-השבועה אשר-נשבענו להם.  ט,כא ויאמרו אליהם הנשיאים, יחיו; ויהיו חוטבי עצים ושואבי-מים, לכל-העדה, כאשר דיברו להם, הנשיאים.  ט,כב ויקרא להם יהושוע, וידבר אליהם לאמור:  למה רימיתם אותנו לאמור, רחוקים אנחנו מכם מאוד, ואתם, בקרבנו יושבים.  ט,כג ועתה, ארורים אתם; ולא-ייכרת מכם עבד, וחוטבי עצים ושואבי-מים--לבית אלוהיי.  ט,כד ויענו את-יהושוע ויאמרו, כי הוגד הוגד לעבדיך את אשר ציווה יהוה אלוהיך את-משה עבדו, לתת לכם את-כל-הארץ, ולהשמיד את-כל-יושבי הארץ מפניכם; ונירא מאוד לנפשותינו מפניכם, ונעשה את-הדבר הזה.  ט,כה ועתה, הננו בידך:  כטוב וכישר בעיניך לעשות לנו, עשה.  ט,כו ויעש להם, כן; ויצל אותם מיד בני-ישראל, ולא הרגום.  ט,כז וייתנם יהושוע ביום ההוא, חוטבי עצים ושואבי מים--לעדה; ולמזבח יהוה עד-היום הזה, אל-המקום אשר יבחר.  {פ}

י,א ויהי כשמוע אדוני-צדק מלך ירושלים, כי-לכד יהושוע את-העיי ויחרימה--כאשר עשה ליריחו ולמלכה, כן-עשה לעיי ולמלכה; וכי השלימו יושבי גבעון, את-ישראל, ויהיו, בקרבם.  י,ב וייראו מאוד--כי עיר גדולה גבעון, כאחת ערי הממלכה; וכי היא גדולה מן-העיי, וכל-אנשיה גיבורים.  י,ג וישלח אדוני-צדק מלך ירושלים, אל-הוהם מלך-חברון ואל-פראם מלך-ירמות ואל-יפיע מלך-לכיש ואל-דביר מלך-עגלון--לאמור.  י,ד עלו-אליי ועזרוני, ונכה את-גבעון:  כי-השלימה את-יהושוע, ואת-בני ישראל.  י,ה וייאספו ויעלו חמשת מלכי האמורי, מלך ירושלים מלך-חברון מלך-ירמות מלך-לכיש מלך-עגלון--הם, וכל-מחניהם; ויחנו, על-גבעון, ויילחמו, עליה.  י,ו וישלחו אנשי גבעון אל-יהושוע אל-המחנה הגלגלה לאמור, אל-תרף ידיך מעבדיך:  עלה אלינו מהרה, והושיעה לנו ועוזרנו--כי נקבצו אלינו, כל-מלכי האמורי יושבי ההר.  י,ז ויעל יהושוע מן-הגלגל, הוא וכל-עם המלחמה עימו, וכול, גיבורי החיל.  {פ}

י,ח ויאמר יהוה אל-יהושוע אל-תירא מהם, כי בידך נתתים:  לא-יעמוד איש מהם, בפניך.  י,ט ויבוא אליהם יהושוע, פתאום:  כל-הלילה, עלה מן-הגלגל.  י,י ויהומם יהוה לפני ישראל, ויכם מכה-גדולה בגבעון; וירדפם, דרך מעלה בית-חורון, ויכם עד-עזקה, ועד-מקדה.  י,יא ויהי בנוסם מפני ישראל, הם במורד בית-חורון ויהוה השליך עליהם אבנים גדולות מן-השמיים עד-עזקה--וימותו:  רבים, אשר-מתו באבני הברד, מאשר הרגו בני ישראל, בחרב.  {ס}

י,יב אז ידבר יהושוע, ליהוה, ביום תת יהוה את-האמורי, לפני בני ישראל; ויאמר לעיני ישראל, שמש בגבעון דום, וירח, בעמק איילון.  י,יג ויידום השמש וירח עמד, עד-ייקום גוי אויביו--הלוא-היא כתובה, על-ספר הישר; ויעמוד השמש בחצי השמיים, ולא-אץ לבוא כיום תמים.  י,יד ולא היה כיום ההוא, לפניו ואחריו, לשמוע יהוה, בקול איש:  כי יהוה, נלחם לישראל.  {ס}

י,טו וישב יהושוע וכל-ישראל עימו, אל-המחנה הגלגלה.  י,טז וינוסו, חמשת המלכים האלה; וייחבאו במערה, במקדה.  י,יז ויוגד, ליהושוע לאמור:  נמצאו חמשת המלכים, נחבאים במערה במקדה.  י,יח ויאמר יהושוע, גולו אבנים גדולות אל-פי המערה, והפקידו עליה אנשים, לשומרם.  י,יט ואתם, אל-תעמודו--רדפו אחרי אויביכם, וזינבתם אותם:  אל-תיתנום, לבוא אל-עריהם, כי נתנם יהוה אלוהיכם, בידכם.  י,כ ויהי ככלות יהושוע ובני ישראל, להכותם מכה גדולה-מאוד--עד-תומם; והשרידים שרדו מהם, ויבואו אל-ערי המבצר.  י,כא וישובו כל-העם אל-המחנה אל-יהושוע מקדה, בשלום:  לא-חרץ לבני ישראל, לאיש--את-לשונו.  י,כב ויאמר יהושוע, פתחו את-פי המערה; והוציאו אליי, את-חמשת המלכים האלה--מן-המערה.  י,כג ויעשו כן--ויוציאו אליו את-חמשת המלכים האלה, מן-המערה:  את מלך ירושלים, את-מלך חברון את-מלך ירמות, את-מלך לכיש, את-מלך עגלון.  י,כד ויהי כהוציאם את-המלכים האלה, אל-יהושוע, ויקרא יהושוע אל-כל-איש ישראל ויאמר אל-קציני אנשי המלחמה ההלכו איתו, קרבו שימו את-רגליכם על-צווארי המלכים האלה; ויקרבו, וישימו את-רגליהם על-צוואריהם.  י,כה ויאמר אליהם יהושוע, אל-תיראו ואל-תיחתו:  חזקו ואמצו--כי ככה יעשה יהוה לכל-אויביכם, אשר אתם נלחמים אותם.  י,כו ויכם יהושוע אחרי-כן, וימיתם, ויתלם, על חמישה עצים; ויהיו תלויים על-העצים, עד-הערב.  י,כז ויהי לעת בוא השמש, ציווה יהושוע ויורידום מעל העצים, וישליכום, אל-המערה אשר נחבאו-שם; וישימו אבנים גדולות, על-פי המערה, עד-עצם, היום הזה.  {ס}

י,כח ואת-מקדה לכד יהושוע ביום ההוא, ויכהא לפי-חרב ואת-מלכה--החרים אותם ואת-כל-הנפש אשר-בה, לא השאיר שריד; ויעש למלך מקדה, כאשר עשה למלך יריחו.  {ס}

י,כט ויעבור יהושוע וכל-ישראל עימו, ממקדה--לבנה; ויילחם, עם-לבנה.  י,ל וייתן יהוה גם-אותה ביד ישראל, ואת-מלכה, ויכהא לפי-חרב ואת-כל-הנפש אשר-בה, לא-השאיר בה שריד; ויעש למלכה, כאשר עשה למלך יריחו.  {ס}

י,לא ויעבור יהושוע וכל-ישראל עימו, מלבנה--לכישה; וייחן עליה, ויילחם בה.  י,לב וייתן יהוה את-לכיש ביד ישראל, וילכדה ביום השני, ויכהא לפי-חרב, ואת-כל-הנפש אשר-בה--ככול אשר-עשה, ללבנה.  {פ}

י,לג אז עלה, הורם מלך גזר, לעזור, את-לכיש; ויכהו יהושוע ואת-עמו, עד-בלתי השאיר-לו שריד.  י,לד ויעבור יהושוע וכל-ישראל עימו, מלכיש--עגלונה; ויחנו עליה, ויילחמו עליה.  י,לה וילכדוה ביום ההוא, ויכוה לפי-חרב--ואת כל-הנפש אשר-בה, ביום ההוא החרים:  ככול אשר-עשה, ללכיש.  {פ}

י,לו ויעל יהושוע וכל-ישראל עימו, מעגלונה--חברונה; ויילחמו, עליה.  י,לז וילכדוה ויכוה-לפי-חרב ואת-מלכה ואת-כל-עריה ואת-כל-הנפש אשר-בה, לא-השאיר שריד, ככול אשר-עשה, לעגלון; ויחרם אותה, ואת-כל-הנפש אשר-בה.  {ס}

י,לח וישב יהושוע וכל-ישראל עימו, דבירה; ויילחם, עליה.  י,לט וילכדה ואת-מלכה ואת-כל-עריה, ויכום לפי-חרב, ויחרימו את-כל-נפש אשר-בה, לא השאיר שריד:  כאשר עשה לחברון, כן-עשה לדבירה ולמלכה, וכאשר עשה ללבנה, ולמלכה.  י,מ ויכה יהושוע את-כל-הארץ ההר והנגב והשפילה והאשדות, ואת כל-מלכיהם--לא השאיר, שריד; ואת כל-הנשמה, החרים, כאשר ציווה, יהוה אלוהי ישראל.  י,מא ויכם יהושוע מקדש ברנע, ועד-עזה; ואת כל-ארץ גושן, ועד-גבעון.  י,מב ואת כל-המלכים האלה ואת-ארצם, לכד יהושוע פעם אחת:  כי, יהוה אלוהי ישראל, נלחם, לישראל.  י,מג וישב יהושוע וכל-ישראל עימו, אל-המחנה הגלגלה.  {פ}

יא,א ויהי, כשמוע יבין מלך-חצור; וישלח, אל-יובב מלך מדון, ואל-מלך שמרון, ואל-מלך אכשף.  יא,ב ואל-המלכים אשר מצפון, בהר ובערבה נגב כינרות--ובשפילה; ובנפות דור, מים.  יא,ג הכנעני ממזרח ומים, והאמורי והחיתי והפריזי והיבוסי בהר; והחיווי תחת חרמון, בארץ המצפה.  יא,ד וייצאו הם, וכל-מחניהם עימם--עם-רב, כחול אשר על-שפת-הים לרוב; וסוס ורכב, רב-מאוד.  יא,ה וייוועדו, כול המלכים האלה; ויבואו ויחנו יחדיו, אל-מי מרום, להילחם, עם-ישראל.  {פ}

יא,ו ויאמר יהוה אל-יהושוע, אל-תירא מפניהם--כי-מחר כעת הזאת אנוכי נותן את-כולם חללים, לפני ישראל; את-סוסיהם תעקר, ואת-מרכבותיהם תשרוף באש.  יא,ז ויבוא יהושוע וכל-עם המלחמה עימו עליהם, על-מי מרום--פתאום; וייפלו, בהם.  יא,ח וייתנם יהוה ביד-ישראל, ויכום, וירדפום עד-צידון רבה ועד משרפות מים, ועד-בקעת מצפה מזרחה; ויכום, עד-בלתי השאיר-להם שריד.  יא,ט ויעש להם יהושוע, כאשר אמר-לו יהוה:  את-סוסיהם עיקר, ואת-מרכבותיהם שרף באש.  {ס}

יא,י וישב יהושוע בעת ההיא, וילכוד את-חצור, ואת-מלכה, הכה בחרב:  כי-חצור לפנים--היא, ראש כל-הממלכות האלה.  יא,יא ויכו את-כל-הנפש אשר-בה לפי-חרב, החרם--לא נותר, כל-נשמה; ואת-חצור, שרף באש.  יא,יב ואת-כל-ערי המלכים-האלה ואת-כל-מלכיהם לכד יהושוע, ויכם לפי-חרב--החרים אותם:  כאשר ציווה, משה עבד יהוה.  יא,יג רק כל-הערים, העומדות על-תילם--לא שרפם, ישראל:  זולתי את-חצור לבדה, שרף יהושוע.  יא,יד וכול שלל הערים האלה, והבהמה, בזזו להם, בני ישראל:  רק את-כל-האדם הכו לפי-חרב, עד-השמידם אותם--לא השאירו, כל-נשמה.  יא,טו כאשר ציווה יהוה את-משה עבדו, כן-ציווה משה את-יהושוע; וכן, עשה יהושוע--לא-הסיר דבר, מכול אשר-ציווה יהוה את-משה.  יא,טז וייקח יהושוע את-כל-הארץ הזאת, ההר ואת-כל-הנגב ואת כל-ארץ הגושן, ואת-השפילה, ואת-הערבה; ואת-הר ישראל, ושפילתו.  יא,יז מן-ההר החלק, העולה שעיר, ועד-בעל גד בבקעת הלבנון, תחת הר-חרמון; ואת כל-מלכיהם לכד, ויכם וימיתם.  יא,יח ימים רבים, עשה יהושוע את-כל-המלכים האלה--מלחמה.  יא,יט לא-הייתה עיר, אשר השלימה אל-בני ישראל, בלתי החיווי, יושבי גבעון:  את-הכול, לקחו במלחמה.  יא,כ כי מאת יהוה הייתה לחזק את-ליבם לקראת המלחמה את-ישראל, למען החרימם, לבלתי היות-להם, תחינה:  כי למען השמידם, כאשר ציווה יהוה את-משה.  {ס}

יא,כא ויבוא יהושוע בעת ההיא, ויכרת את-הענקים מן-ההר מן-חברון מן-דביר מן-ענב, ומכול הר יהודה, ומכול הר ישראל:  עם-עריהם, החרימם יהושוע.  יא,כב לא-נותר ענקים, בארץ בני ישראל:  רק, בעזה בגת ובאשדוד--נשארו.  יא,כג וייקח יהושוע את-כל-הארץ, ככול אשר דיבר יהוה אל-משה, וייתנה יהושוע לנחלה לישראל כמחלקותם, לשבטיהם; והארץ שקטה, ממלחמה.  {ס}

יב,א ואלה מלכי הארץ, אשר הכו בני-ישראל ויירשו את-ארצם, בעבר הירדן, מזרחה השמש--מנחל ארנון עד-הר חרמון, וכל-הערבה מזרחה.  יב,ב סיחון מלך האמורי, היושב בחשבון--מושל מערוער אשר על-שפת-נחל ארנון ותוך הנחל, וחצי הגלעד, ועד יבוק הנחל, גבול בני עמון.  יב,ג והערבה עד-ים כנרות מזרחה, ועד ים הערבה ים-המלח מזרחה, דרך, בית הישימות; ומתימן--תחת, אשדות הפסגה.  יב,ד וגבול, עוג מלך הבשן, מיתר, הרפאים--היושב בעשתרות, ובאדרעי.  יב,ה ומושל בהר חרמון ובסלכה, ובכל-הבשן, עד-גבול הגשורי, והמעכתי; וחצי, הגלעד--גבול, סיחון מלך-חשבון.  יב,ו משה עבד-יהוה ובני ישראל, הכום; וייתנה משה עבד-יהוה ירושה, לראובני ולגדי, ולחצי, שבט המנשה.  {ס}

יב,ז ואלה מלכי הארץ אשר הכה יהושוע ובני ישראל, בעבר הירדן ימה, מבעל גד בבקעת הלבנון, ועד-ההר החלק העולה שעירה; וייתנה יהושוע לשבטי ישראל, ירושה--כמחלקותם.  יב,ח בהר ובשפילה, ובערבה ובאשדות, ובמדבר, ובנגב--החיתי, האמורי, והכנעני הפריזי, החיווי והיבוסי.  {ש}

יב,ט מלך יריחו,  {ס}  אחד;  {ס}  מלך העיי אשר-מצד בית-אל, אחד.  {ר}
יב,י מלך ירושלים  {ס}  אחד,  {ס}  מלך חברון  {ס}  אחד.  {ר}
יב,יא מלך ירמות  {ס}  אחד,  {ס}  מלך לכיש  {ס}  אחד.  {ר}
יב,יב מלך עגלון  {ס}  אחד,  {ס}  מלך גזר  {ס}  אחד.  {ר}
יב,יג מלך דביר  {ס}  אחד,  {ס}  מלך גדר  {ס}  אחד.  {ר}
יב,יד מלך חורמה  {ס}  אחד,  {ס}  מלך ערד  {ס}  אחד.  {ר}
יב,טו מלך לבנה  {ס}  אחד,  {ס}  מלך עדולם  {ס}  אחד.  {ר}
יב,טז מלך מקדה  {ס}  אחד,  {ס}  מלך בית-אל  {ס}  אחד.  {ר}
יב,יז מלך תפוח  {ס}  אחד,  {ס}  מלך חפר  {ס}  אחד.  {ר}
יב,יח מלך אפק  {ס}  אחד,  {ס}  מלך לשרון  {ס}  אחד.  {ר}
יב,יט מלך מדון  {ס}  אחד,  {ס}  מלך חצור  {ס}  אחד.  {ר}
יב,כ מלך שמרון מרון  {ס}  אחד,  {ס}  מלך אכשף  {ס}  אחד.  {ר}
יב,כא מלך תענך  {ס}  אחד,  {ס}  מלך מגידו  {ס}  אחד.  {ר}
יב,כב מלך קדש  {ס}  אחד,  {ס}  מלך-יוקנעם לכרמל  {ס}  אחד.  {ר}
יב,כג מלך דור לנפת דור,  {ס}  אחד;  {ס}  מלך-גויים לגלגל,  {ס}  אחד.  {ר}
יב,כד מלך תרצה,  {ס}  אחד;  {ס}  כל-מלכים, שלושים  {ס}  ואחד.  {ר}
{ש}

יג,א ויהושוע זקן, בא בימים; ויאמר יהוה אליו, אתה זקנת באת בימים, והארץ נשארה הרבה-מאוד, לרשתה.  יג,ב זאת הארץ, הנשארת:  כל-גלילות הפלשתים, וכל-הגשורי.  יג,ג מן-השיחור אשר על-פני מצריים, ועד גבול עקרון צפונה--לכנעני, תיחשב; חמשת סרני פלשתים, העזתי והאשדודי האשקלוני הגיתי, והעקרוני, והעווים.  יג,ד מתימן כל-ארץ הכנעני, ומערה אשר לצידונים--עד-אפקה:  עד, גבול האמורי.  יג,ה והארץ הגבלי, וכל-הלבנון מזרח השמש, מבעל גד, תחת הר-חרמון--עד, לבוא חמת.  יג,ו כל-יושבי ההר מן-הלבנון עד-משרפות מים, כל-צידונים--אנוכי אורישם, מפני בני ישראל:  רק הפילהא לישראל, בנחלה, כאשר, ציוויתיך.  יג,ז ועתה, חלק את-הארץ הזאת בנחלה--לתשעת השבטים; וחצי, השבט המנשה.  יג,ח עימו, הראובני והגדי, לקחו, נחלתם--אשר נתן להם משה, בעבר הירדן מזרחה, כאשר נתן להם, משה עבד יהוה.  יג,ט מערוער אשר על-שפת-נחל ארנון והעיר אשר בתוך-הנחל, וכל-המישור מידבא--עד-דיבון.  יג,י וכול, ערי סיחון מלך האמורי, אשר מלך, בחשבון--עד-גבול, בני עמון.  יג,יא והגלעד וגבול הגשורי והמעכתי, וכול הר חרמון וכל-הבשן--עד-סלכה.  יג,יב כל-ממלכות עוג בבשן, אשר-מלך בעשתרות ובאדרעי:  הוא נשאר מיתר הרפאים, ויכם משה ויורישם.  יג,יג ולא הורישו בני ישראל, את-הגשורי ואת-המעכתי; ויישב גשור ומעכת בקרב ישראל, עד היום הזה.  יג,יד רק לשבט הלוי, לא נתן נחלה:  אישי יהוה אלוהי ישראל, הוא נחלתו, כאשר, דיבר-לו.  {פ}

יג,טו וייתן משה, למטה בני-ראובן למשפחותם.  יג,טז ויהי להם הגבול, מערוער אשר על-שפת-נחל ארנון והעיר אשר בתוך-הנחל וכל-המישור--על-מידבא.  יג,יז חשבון וכל-עריה, אשר במישור; דיבון ובמות בעל, ובית בעל מעון.  יג,יח ויהצה וקדמות, ומפעת.  יג,יט וקריתיים ושבמה, וצרת השחר בהר העמק.  יג,כ ובית פעור ואשדות הפסגה, ובית הישימות.  יג,כא וכול, ערי המישור, וכל-ממלכות סיחון מלך האמורי, אשר מלך בחשבון:  אשר הכה משה אותו ואת-נשיאי מדיין, את-אווי ואת-רקם ואת-צור ואת-חור ואת-רבע, נסיכי סיחון, יושבי הארץ.  יג,כב ואת-בלעם בן-בעור, הקוסם--הרגו בני-ישראל בחרב, אל-חלליהם.  יג,כג ויהי, גבול בני ראובן--הירדן, וגבול:  זאת נחלת בני-ראובן למשפחותם, הערים וחצריהן.  {פ}

יג,כד וייתן משה למטה-גד, לבני-גד למשפחותם.  יג,כה ויהי להם, הגבול--יעזר וכל-ערי הגלעד, וחצי ארץ בני עמון:  עד-ערוער, אשר על-פני רבה.  יג,כו ומחשבון עד-רמת המצפה, ובטונים; וממחניים, עד-גבול לדביר.  יג,כז ובעמק בית הרם ובית נמרה וסוכות וצפון, יתר ממלכות סיחון מלך חשבון, הירדן, וגבול--עד-קצה ים-כינרת, עבר הירדן מזרחה.  יג,כח זאת נחלת בני-גד, למשפחותם, הערים, וחצריהם.  {ס}

יג,כט וייתן משה, לחצי שבט מנשה; ויהי, לחצי מטה בני-מנשה--למשפחותם.  יג,ל ויהי גבולם, ממחניים כל-הבשן כל-ממלכות עוג מלך-הבשן וכל-חוות יאיר אשר בבשן--שישים עיר.  יג,לא וחצי הגלעד ועשתרות ואדרעי, ערי ממלכות עוג בבשן, לבני מכיר בן-מנשה, לחצי בני-מכיר למשפחותם.  יג,לב אלה, אשר-ניחל משה בערבות מואב, מעבר לירדן יריחו, מזרחה.  {פ}

יג,לג ולשבט, הלוי--לא-נתן משה, נחלה:  יהוה אלוהי ישראל, הוא נחלתם, כאשר, דיבר להם.  {ס}

יד,א ואלה אשר-נחלו בני-ישראל, בארץ כנען--אשר ניחלו אותם, אלעזר הכוהן ויהושוע בן-נון, וראשי אבות המטות, לבני ישראל.  יד,ב בגורל, נחלתם, כאשר ציווה יהוה ביד-משה, לתשעת המטות וחצי המטה.  יד,ג כי-נתן משה נחלת שני המטות, וחצי המטה, מעבר, לירדן; וללויים--לא-נתן נחלה, בתוכם.  יד,ד כי-היו בני-יוסף שני מטות, מנשה ואפריים; ולא-נתנו חלק ללויים בארץ, כי אם-ערים לשבת, ומגרשיהם, למקניהם ולקניינם.  יד,ה כאשר ציווה יהוה את-משה, כן עשו בני ישראל; ויחלקו, את-הארץ.  {פ}

יד,ו וייגשו בני-יהודה אל-יהושוע, בגלגל, ויאמר אליו, כלב בן-יפונה הקניזי:  אתה ידעת את-הדבר אשר-דיבר יהוה אל-משה איש-האלוהים, על אודותיי ועל אודותיך--בקדש ברנע.  יד,ז בן-ארבעים שנה אנוכי, בשלוח משה עבד-יהוה אותי מקדש ברנע--לרגל את-הארץ; ואשב אותו דבר, כאשר עם-לבבי.  יד,ח ואחיי אשר עלו עימי, המסיו את-לב העם; ואנוכי מילאתי, אחרי יהוה אלוהיי.  יד,ט ויישבע משה, ביום ההוא לאמור, אם-לא הארץ אשר דרכה רגלך בה, לך תהיה לנחלה ולבניך עד-עולם:  כי מילאת, אחרי יהוה אלוהיי.  יד,י ועתה, הנה החיה יהוה אותי כאשר דיבר, זה ארבעים וחמש שנה מאז דיבר יהוה את-הדבר הזה אל-משה, אשר-הלך ישראל במדבר; ועתה הנה אנוכי היום, בן-חמש ושמונים שנה.  יד,יא עודני היום חזק, כאשר ביום שלוח אותי משה--ככוחי אז, וככוחי עתה:  למלחמה, ולצאת ולבוא.  יד,יב ועתה, תנה-לי את-ההר הזה, אשר-דיבר יהוה, ביום ההוא:  כי אתה-שמעת ביום ההוא כי-ענקים שם, וערים גדולות בצורות--אוליי יהוה אותי והורשתים, כאשר דיבר יהוה.  יד,יג ויברכהו, יהושוע; וייתן את-חברון לכלב בן-יפונה, לנחלה.  יד,יד על-כן הייתה-חברון לכלב בן-יפונה הקניזי, לנחלה, עד, היום הזה--יען, אשר מילא, אחרי, יהוה אלוהי ישראל.  יד,טו ושם חברון לפנים קרית ארבע, האדם הגדול בענקים הוא; והארץ שקטה, ממלחמה.  {פ}

טו,א ויהי הגורל, למטה בני יהודה--למשפחותם:  אל-גבול אדום מדבר-צין נגבה, מקצה תימן.  טו,ב ויהי להם גבול נגב, מקצה ים המלח, מן-הלשון, הפונה נגבה.  טו,ג ויצא אל-מנגב למעלה עקרבים, ועבר צינה, ועלה מנגב, לקדש ברנע; ועבר חצרון ועלה אדרה, ונסב הקרקעה.  טו,ד ועבר עצמונה, ויצא נחל מצריים, והיו תוצאות הגבול, ימה; זה-יהיה לכם, גבול נגב.  טו,ה וגבול קדמה ים המלח, עד-קצה הירדן; וגבול לפאת צפונה, מלשון הים, מקצה, הירדן.  טו,ו ועלה הגבול, בית חוגלה, ועבר, מצפון לבית הערבה; ועלה הגבול, אבן בוהן בן-ראובן.  טו,ז ועלה הגבול דבירה, מעמק עכור, וצפונה פונה אל-הגלגל אשר-נוכח למעלה אדומים, אשר מנגב לנחל; ועבר הגבול אל-מי-עין שמש, והיו תוצאותיו אל-עין רוגל.  טו,ח ועלה הגבול גיא בן-הינום, אל-כתף היבוסי מנגב--היא, ירושלים; ועלה הגבול אל-ראש ההר, אשר על-פני גיא-הינום ימה, אשר בקצה עמק-רפאים, צפונה.  טו,ט ותאר הגבול מראש ההר, אל-מעיין מי נפתוח, ויצא, אל-ערי הר-עפרון; ותאר הגבול בעלה, היא קרית יערים.  טו,י ונסב הגבול מבעלה ימה, אל-הר שעיר, ועבר אל-כתף הר-יערים מצפונה, היא כסלון; וירד בית-שמש, ועבר תמנה.  טו,יא ויצא הגבול אל-כתף עקרון, צפונה, ותאר הגבול שיכרונה, ועבר הר-הבעלה ויצא יבנאל; והיו תוצאות הגבול, ימה.  טו,יב וגבול ים, הימה הגדול וגבול; זה גבול בני-יהודה, סביב--למשפחותם.  טו,יג ולכלב בן-יפונה, נתן חלק בתוך בני-יהודה, אל-פי יהוה, ליהושוע--את-קרית ארבע אבי הענק, היא חברון.  טו,יד ויורש משם כלב, את-שלושה בני הענק--את-ששיי ואת-אחימן ואת-תלמיי, ילידי הענק.  טו,טו ויעל משם, אל-יושבי דביר; ושם-דביר לפנים, קרית-ספר.  טו,טז ויאמר כלב, אשר-יכה את-קרית-ספר ולכדה--ונתתי לו את-עכסה בתי, לאישה.  טו,יז וילכדה עותניאל בן-קנז, אחי כלב; וייתן-לו את-עכסה בתו, לאישה.  טו,יח ויהי בבואה, ותסיתהו לשאול מאת-אביה שדה, ותצנח, מעל החמור; ויאמר-לה כלב, מה-לך.  טו,יט ותאמר תנה-לי ברכה, כי ארץ הנגב נתתני, ונתת לי, גולות מים; וייתן-לה, את גולות עילייות, ואת, גולות תחתייות.  {פ}

טו,כ זאת, נחלת מטה בני-יהודה--למשפחותם.  טו,כא ויהיו הערים, מקצה למטה בני-יהודה, אל-גבול אדום, בנגבה--קבצאל ועדר, ויגור.  טו,כב וקינה ודימונה, ועדעדה.  טו,כג וקדש וחצור, ויתנן.  טו,כד זיף וטלם, ובעלות.  טו,כה וחצור חדתה וקרייות, חצרון היא חצור.  טו,כו אמם ושמע, ומולדה.  טו,כז וחצר גדה וחשמון, ובית פלט.  טו,כח וחצר שועל ובאר שבע, ובזיותיה.  טו,כט בעלה ועיים, ועצם.  טו,ל ואלתולד וכסיל, וחורמה.  טו,לא וציקלג ומדמנה, וסנסנה.  טו,לב ולבאות ושלחים, ועין ורימון:  כל-ערים עשרים ותשע, וחצריהן.  {ס}

טו,לג בשפילה--אשתאול וצורעה, ואשנה.  טו,לד וזנוח ועין גנים, תפוח והעינם.  טו,לה ירמות, ועדולם, שוכה, ועזקה.  טו,לו ושעריים, ועדיתיים, והגדרה, וגדרותיים:  ערים ארבע-עשרה, וחצריהן.  {ס}

טו,לז צנן וחדשה, ומגדל-גד.  טו,לח ודלען והמצפה, ויוקתאל.  טו,לט לכיש ובוצקת, ועגלון.  טו,מ וכבון ולחמס, וכתליש.  טו,מא וגדרות, בית-דגון ונעמה ומקדה:  ערים שש-עשרה, וחצריהן.  {ס}

טו,מב לבנה ועתר, ועשן.  טו,מג ויפתח ואשנה, ונציב.  טו,מד וקעילה ואכזיב, ומרשה:  ערים תשע, וחצריהן.  {ס}

טו,מה עקרון ובנותיה, וחצריה.  טו,מו מעקרון, וימה:  כול אשר-על-יד אשדוד, וחצריהן.  {ס}

טו,מז אשדוד בנותיה וחצריה, עזה בנותיה וחצריה--עד-נחל מצריים; והים הגדול, וגבול.  {ס}

טו,מח ובהר--שמיר ויתיר, ושוכה.  טו,מט ודנה וקרית-סנה, היא דביר.  {ס}

טו,נ וענב ואשתמה, וענים.  טו,נא וגושן וחולון, וגילה:  ערים אחת-עשרה, וחצריהן.  {ס}

טו,נב ארב ורומה, ואשען.  טו,נג וינום ובית-תפוח, ואפקה.  טו,נד וחומטה, וקרית ארבע היא חברון--וציעור:  ערים תשע, וחצריהן.  {ס}

טו,נה מעון כרמל, וזיף ויוטה.  טו,נו ויזרעאל ויוקדעם, וזנוח.  טו,נז הקין, גבעה ותמנה:  ערים עשר, וחצריהן.  {ס}

טו,נח חלחול בית-צור, וגדור.  טו,נט ומערת ובית-ענות, ואלתקון:  ערים שש, וחצריהן.  {פ}

טו,ס קרית-בעל, היא קרית יערים--והרבה:  ערים שתיים, וחצריהן.  {ס}

טו,סא במדבר--בית, הערבה, מידין, וסככה.  טו,סב והנבשן ועיר-המלח, ועין גדי:  ערים שש, וחצריהן.  טו,סג ואת-היבוסי יושבי ירושלים, לא-יכלו בני-יהודה להורישם; ויישב היבוסי את-בני יהודה, בירושלים, עד, היום הזה.  {פ}

טז,א וייצא הגורל לבני יוסף, מירדן יריחו, למי יריחו, מזרחה; המדבר, עולה מיריחו בהר--בית-אל.  טז,ב ויצא מבית-אל, לוזה; ועבר אל-גבול הארכי, עטרות.  טז,ג וירד-ימה אל-גבול היפלטי, עד גבול בית-חורון תחתון--ועד-גזר; והיו תוצאותיו, ימה.  טז,ד וינחלו בני-יוסף, מנשה ואפריים.  טז,ה ויהי גבול בני-אפריים, למשפחותם; ויהי גבול נחלתם, מזרחה, עטרות אדר, עד-בית חורון עליון.  טז,ו ויצא הגבול הימה, המכמתת מצפון, ונסב הגבול מזרחה, תאנת שילה; ועבר אותו, ממזרח ינוחה.  טז,ז וירד מינוחה, עטרות ונערתה; ופגע, ביריחו, ויצא, הירדן.  טז,ח מתפוח ילך הגבול ימה, נחל קנה, והיו תוצאותיו, הימה; זאת, נחלת מטה בני-אפריים--למשפחותם.  טז,ט והערים, המבדלות לבני אפריים, בתוך, נחלת בני-מנשה--כל-הערים, וחצריהן.  טז,י ולא הורישו, את-הכנעני היושב בגזר; ויישב הכנעני בקרב אפריים, עד-היום הזה, ויהי, למס-עובד.  {פ}

יז,א ויהי הגורל למטה מנשה, כי-הוא בכור יוסף--למכיר בכור מנשה אבי הגלעד, כי הוא היה איש מלחמה, ויהי-לו, הגלעד והבשן.  יז,ב ויהי לבני מנשה הנותרים, למשפחותם--לבני אביעזר ולבני-חלק ולבני אשריאל ולבני-שכם, ולבני-חפר ולבני שמידע; אלה בני מנשה בן-יוסף, הזכרים--למשפחותם.  יז,ג ולצלופחד בן-חפר בן-גלעד בן-מכיר בן-מנשה, לא-היו לו בנים--כי אם-בנות; ואלה, שמות בנותיו--מחלה ונועה, חוגלה מלכה ותרצה.  יז,ד ותקרבנה לפני אלעזר הכוהן ולפני יהושוע בן-נון, ולפני הנשיאים לאמור, יהוה ציווה את-משה, לתת-לנו נחלה בתוך אחינו; וייתן להם אל-פי יהוה, נחלה, בתוך, אחי אביהן.  יז,ה וייפלו חבלי-מנשה, עשרה--לבד מארץ הגלעד, והבשן, אשר, מעבר לירדן.  יז,ו כי בנות מנשה, נחלו נחלה בתוך בניו; וארץ, הגלעד, הייתה, לבני-מנשה הנותרים.  יז,ז ויהי גבול-מנשה, מאשר, המכמתת, אשר על-פני שכם; והלך הגבול אל-הימין, אל-יושבי עין תפוח.  יז,ח למנשה, הייתה ארץ תפוח; ותפוח אל-גבול מנשה, לבני אפריים.  יז,ט וירד הגבול נחל קנה נגבה לנחל, ערים האלה לאפריים, בתוך, ערי מנשה; וגבול מנשה מצפון לנחל, ויהי תוצאותיו הימה.  יז,י נגבה לאפריים, וצפונה למנשה, ויהי הים, גבולו; ובאשר יפגעון מצפון, וביששכר ממזרח.  יז,יא ויהי למנשה ביששכר ובאשר, בית-שאן ובנותיה ויבלעם ובנותיה ואת-יושבי דור ובנותיה ויושבי עין-דור ובנותיה, ויושבי תענך ובנותיה, ויושבי מגידו ובנותיה--שלושת, הנפת.  יז,יב ולא יכלו בני מנשה, להוריש את-הערים האלה; ויואל, הכנעני, לשבת, בארץ הזאת.  יז,יג ויהי, כי חזקו בני ישראל, וייתנו את-הכנעני, למס; והורש, לא הורישו.  {ס}

יז,יד וידברו בני יוסף, את-יהושוע לאמור:  מדוע נתת לי נחלה, גורל אחד וחבל אחד, ואני עם-רב, עד אשר-עד-כה בירכני יהוה.  יז,טו ויאמר אליהם יהושוע, אם-עם-רב אתה עלה לך היערה, וביראת לך שם, בארץ הפריזי והרפאים:  כי-אץ לך, הר-אפריים.  יז,טז ויאמרו בני יוסף, לא-יימצא לנו ההר; ורכב ברזל, בכל-הכנעני היושב בארץ-העמק, לאשר בבית-שאן ובנותיה, ולאשר בעמק יזרעאל.  יז,יז ויאמר יהושוע אל-בית יוסף, לאפריים ולמנשה לאמור:  עם-רב אתה, וכוח גדול לך--לא-יהיה לך, גורל אחד.  יז,יח כי הר יהיה-לך, כי-יער הוא, וביראתו, והיה לך תוצאותיו:  כי-תוריש את-הכנעני, כי רכב ברזל לו--כי חזק, הוא.  {פ}

יח,א וייקהלו כל-עדת בני-ישראל, שילה, וישכינו שם, את-אוהל מועד; והארץ נכבשה, לפניהם.  יח,ב וייוותרו בבני ישראל, אשר לא-חלקו את-נחלתם--שבעה, שבטים.  יח,ג ויאמר יהושוע, אל-בני ישראל:  עד-אנה, אתם מתרפים, לבוא לרשת את-הארץ, אשר נתן לכם יהוה אלוהי אבותיכם.  יח,ד הבו לכם שלושה אנשים, לשבט; ואשלחם, ויקומו ויתהלכו בארץ ויכתבו אותה לפי נחלתם--ויבואו אליי.  יח,ה והתחלקו אותה, לשבעה חלקים:  יהודה יעמוד על-גבולו, מנגב, ובית יוסף יעמדו על-גבולם, מצפון.  יח,ו ואתם תכתבו את-הארץ, שבעה חלקים, והבאתם אליי, הנה; ויריתי לכם גורל פה, לפני יהוה אלוהינו.  יח,ז כי אין-חלק ללויים בקרבכם, כי-כהונת יהוה נחלתו; וגד וראובן וחצי שבט המנשה לקחו נחלתם, מעבר לירדן מזרחה, אשר נתן להם, משה עבד יהוה.  יח,ח ויקומו האנשים, וילכו; ויצו יהושוע את-ההולכים לכתוב את-הארץ לאמור, לכו והתהלכו בארץ וכתבו אותה ושובו אליי, ופה אשליך לכם גורל לפני יהוה, בשילה.  יח,ט וילכו האנשים ויעברו בארץ, ויכתבוה לערים לשבעה חלקים על-ספר; ויבואו אל-יהושוע אל-המחנה, שילה.  יח,י וישלך להם יהושוע גורל בשילה, לפני יהוה; ויחלק-שם יהושוע את-הארץ לבני ישראל, כמחלקותם.  {פ}

יח,יא ויעל, גורל מטה בני-בנימין--למשפחותם; וייצא, גבול גורלם, בין בני יהודה, ובין בני יוסף.  יח,יב ויהי להם הגבול לפאת צפונה, מן-הירדן; ועלה הגבול אל-כתף יריחו מצפון, ועלה בהר ימה, והיו תוצאותיו, מדברה בית אוון.  יח,יג ועבר משם הגבול לוזה, אל-כתף לוזה נגבה--היא, בית-אל; וירד הגבול, עטרות אדר, על-ההר, אשר מנגב לבית-חורון תחתון.  יח,יד ותאר הגבול ונסב לפאת-ים נגבה, מן-ההר אשר על-פני בית-חורון נגבה, והיו תוצאותיו אל-קרית-בעל היא קרית יערים, עיר בני יהודה; זאת, פאת-ים.  יח,טו ופאת-נגבה, מקצה קרית יערים; ויצא הגבול, ימה, ויצא, אל-מעיין מי נפתוח.  יח,טז וירד הגבול אל-קצה ההר, אשר על-פני גיא בן-הינום, אשר בעמק רפאים, צפונה; וירד גיא הינום אל-כתף היבוסי, נגבה, וירד, עין רוגל.  יח,יז ותאר מצפון, ויצא עין שמש, ויצא אל-גלילות, אשר-נוכח מעלה אדומים; וירד, אבן בוהן בן-ראובן.  יח,יח ועבר אל-כתף מול-הערבה, צפונה; וירד, הערבתה.  יח,יט ועבר הגבול אל-כתף בית-חוגלה, צפונה, והיו תוצאות הגבול אל-לשון ים-המלח צפונה, אל-קצה הירדן נגבה; זה, גבול נגב.  יח,כ והירדן יגבול-אותו, לפאת-קדמה:  זאת נחלת בני בנימין לגבולותיה, סביב--למשפחותם.  {פ}

יח,כא והיו הערים, למטה בני בנימין--למשפחותיהם:  יריחו ובית-חוגלה, ועמק קציץ.  יח,כב ובית הערבה וצמריים, ובית-אל.  יח,כג והעווים והפרה, ועופרה.  יח,כד וכפר העמונה והעופני, וגבע:  ערים שתים-עשרה, וחצריהן.  יח,כה גבעון והרמה, ובארות.  יח,כו והמצפה והכפירה, והמוצה.  יח,כז ורקם וירפאל, ותראלה.  יח,כח וצלע האלף והיבוסי היא ירושלים, גבעת קרית--ערים ארבע-עשרה, וחצריהן:  זאת נחלת בני-בנימין, למשפחותם.  {פ}

יט,א וייצא הגורל השני, לשמעון--למטה בני-שמעון, למשפחותם; ויהי, נחלתם, בתוך, נחלת בני-יהודה.  יט,ב ויהי להם, בנחלתם--באר-שבע ושבע, ומולדה.  יט,ג וחצר שועל ובלה, ועצם.  יט,ד ואלתולד ובתול, וחורמה.  יט,ה וציקלג ובית-המרכבות, וחצר סוסה.  יט,ו ובית לבאות, ושרוחן:  ערים שלוש-עשרה, וחצריהן.  יט,ז עין רימון, ועתר ועשן:  ערים ארבע, וחצריהן.  יט,ח וכל-החצרים, אשר סביבות הערים האלה, עד-בעלת באר, ראמת נגב:  זאת, נחלת מטה בני-שמעון--למשפחותם.  יט,ט מחבל בני יהודה, נחלת בני שמעון:  כי-היה חלק בני-יהודה, רב מהם, וינחלו בני-שמעון, בתוך נחלתם.  {פ}

יט,י ויעל הגורל השלישי, לבני זבולון למשפחותם; ויהי גבול נחלתם, עד-שריד.  יט,יא ועלה גבולם לימה ומרעלה, ופגע בדבשת; ופגע, אל-הנחל, אשר, על-פני יוקנעם.  יט,יב ושב משריד, קדמה מזרח השמש, על-גבול כסלות, תבור; ויצא אל-הדברת, ועלה יפיע.  יט,יג ומשם עבר קדמה מזרחה, גיתה חפר עיתה קצין; ויצא רימון המתואר, הנעה.  יט,יד ונסב אותו הגבול, מצפון חנתון; והיו, תוצאותיו, גיא, יפתח-אל.  יט,טו וקטת ונהלל ושמרון, וידאלה ובית לחם:  ערים שתים-עשרה, וחצריהן.  יט,טז זאת נחלת בני-זבולון, למשפחותם--הערים האלה, וחצריהן.  {פ}

יט,יז ליששכר--יצא, הגורל הרביעי:  לבני יששכר, למשפחותם.  יט,יח ויהי, גבולם--יזרעאלה והכסולות, ושונם.  יט,יט וחפריים ושיאון, ואנחרת.  יט,כ והרבית וקשיון, ואבץ.  יט,כא ורמת ועין-גנים ועין חדה, ובית פצץ.  יט,כב ופגע הגבול בתבור ושחצימה ובית שמש, והיו תוצאות גבולם הירדן:  ערים שש-עשרה, וחצריהן.  יט,כג זאת, נחלת מטה בני-יששכר--למשפחותם:  הערים, וחצריהן.  {פ}

יט,כד וייצא הגורל החמישי, למטה בני-אשר למשפחותם.  יט,כה ויהי, גבולם--חלקת וחלי, ובטן ואכשף.  יט,כו ואלמלך ועמעד, ומשאל; ופגע בכרמל הימה, ובשיחור לבנת.  יט,כז ושב מזרח השמש, בית דגון, ופגע בזבולון ובגיא יפתח-אל צפונה בית העמק, ונעיאל; ויצא אל-כבול, משמאל.  יט,כח ועברון ורחוב, וחמון וקנה, עד, צידון רבה.  יט,כט ושב הגבול הרמה, ועד-עיר מבצר-צור; ושב הגבול חוסה, והיו תוצאותיו הימה מחבל אכזיבה.  יט,ל ועומה ואפק, ורחוב:  ערים עשרים ושתיים, וחצריהן.  יט,לא זאת, נחלת מטה בני-אשר--למשפחותם:  הערים האלה, וחצריהן.  {פ}

יט,לב לבני נפתלי, יצא הגורל השישי--לבני נפתלי, למשפחותם.  יט,לג ויהי גבולם, מחלף מאילון בצעננים ואדמי הנקב ויבנאל--עד-לקום; ויהי תוצאותיו, הירדן.  יט,לד ושב הגבול ימה אזנות תבור, ויצא משם חוקוקה; ופגע בזבולון מנגב, ובאשר פגע מים, וביהודה, הירדן מזרח השמש.  יט,לה וערי, מבצר--הצידים צר, וחמת רקת וכינרת.  יט,לו ואדמה והרמה, וחצור.  יט,לז וקדש ואדרעי, ועין חצור.  יט,לח ויראון, ומגדל-אל, חורם ובית-ענת, ובית שמש:  ערים תשע-עשרה, וחצריהן.  יט,לט זאת, נחלת מטה בני-נפתלי--למשפחותם:  הערים, וחצריהן.  {פ}

יט,מ למטה בני-דן, למשפחותם, יצא, הגורל השביעי.  יט,מא ויהי, גבול נחלתם--צורעה ואשתאול, ועיר שמש.  יט,מב ושעלבין ואיילון, ויתלה.  יט,מג ואילון ותמנתה, ועקרון.  יט,מד ואלתקה וגיבתון, ובעלת.  יט,מה ויהוד ובני-ברק, וגת-רימון.  יט,מו ומי הירקון, והרקון; עם-הגבול, מול יפו.  יט,מז וייצא גבול-בני-דן, מהם; ויעלו בני-דן ויילחמו עם-לשם וילכדו אותה ויכו אותה לפי-חרב, ויירשו אותה ויישבו בה, ויקראו ללשם דן, כשם דן אביהם.  יט,מח זאת, נחלת מטה בני-דן--למשפחותם:  הערים האלה, וחצריהן.  {ס}

יט,מט ויכלו לנחול-את-הארץ, לגבולותיה; וייתנו בני-ישראל נחלה ליהושוע בן-נון, בתוכם.  יט,נ על-פי יהוה נתנו לו, את-העיר אשר שאל--את-תמנת-סרח, בהר אפריים; ויבנה את-העיר, ויישב בה.  יט,נא אלה הנחלות אשר ניחלו אלעזר הכוהן ויהושוע בן-נון וראשי האבות למטות בני-ישראל בגורל בשילה, לפני יהוה--פתח, אוהל מועד; ויכלו, מחלק את-הארץ.  {פ}

כ,א וידבר יהוה, אל-יהושוע לאמור.  כ,ב דבר אל-בני ישראל, לאמור:  תנו לכם את-ערי המקלט, אשר-דיברתי אליכם ביד-משה.  כ,ג לנוס שמה רוצח, מכה-נפש בשגגה בבלי-דעת; והיו לכם למקלט, מגואל הדם.  כ,ד ונס אל-אחת מהערים האלה, ועמד פתח שער העיר, ודיבר באוזני זקני העיר-ההיא, את-דבריו; ואספו אותו העירה אליהם, ונתנו-לו מקום וישב עימם.  כ,ה וכי ירדוף גואל הדם, אחריו, ולא-יסגירו את-הרוצח, בידו:  כי בבלי-דעת הכה את-ריעהו, ולא-שונא הוא לו מתמול שלשום.  כ,ו וישב בעיר ההיא, עד-עומדו לפני העדה למשפט, עד-מות הכוהן הגדול, אשר יהיה בימים ההם; אז ישוב הרוצח, ובא אל-עירו ואל-ביתו--אל-העיר, אשר-נס משם.  כ,ז ויקדישו את-קדש בגליל, בהר נפתלי, ואת-שכם, בהר אפריים; ואת-קרית ארבע היא חברון, בהר יהודה.  כ,ח ומעבר לירדן יריחו, מזרחה, נתנו את-בצר במדבר במישור, ממטה ראובן; ואת-ראמות בגלעד ממטה-גד, ואת-גולן בבשן ממטה מנשה.  כ,ט אלה היו ערי המועדה לכול בני ישראל, ולגר הגר בתוכם, לנוס שמה, כל-מכה-נפש בשגגה; ולא ימות, ביד גואל הדם, עד-עומדו, לפני העדה.  {פ}

כא,א וייגשו, ראשי אבות הלויים, אל-אלעזר הכוהן, ואל-יהושוע בן-נון; ואל-ראשי אבות המטות, לבני ישראל.  כא,ב וידברו אליהם בשילה, בארץ כנען לאמור, יהוה ציווה ביד-משה, לתת-לנו ערים לשבת; ומגרשיהן, לבהמתנו.  {פ}

כא,ג וייתנו בני-ישראל ללויים מנחלתם, אל-פי יהוה, את-הערים האלה, ואת-מגרשיהן.  כא,ד וייצא הגורל, למשפחות הקהתי; ויהי לבני אהרון הכוהן מן-הלויים, ממטה יהודה וממטה השמעוני וממטה בנימין בגורל--ערים, שלוש עשרה.  {ס}

כא,ה ולבני קהת הנותרים, ממשפחות מטה-אפריים וממטה-דן ומחצי מטה מנשה בגורל--ערים עשר.  {ס}

כא,ו ולבני גרשון, ממשפחות מטה-יששכר וממטה-אשר וממטה נפתלי ומחצי מטה מנשה בבשן בגורל--ערים, שלוש עשרה.  {ס}

כא,ז לבני מררי למשפחותם, ממטה ראובן וממטה-גד וממטה זבולון--ערים, שתים עשרה.  {ס}

כא,ח וייתנו בני-ישראל ללויים, את-הערים האלה ואת-מגרשיהן, כאשר ציווה יהוה ביד-משה, בגורל.  {פ}

כא,ט וייתנו, ממטה בני יהודה, וממטה, בני שמעון--את הערים האלה, אשר-יקרא אתהן בשם.  כא,י ויהי לבני אהרון, ממשפחות הקהתי מבני לוי:  כי להם היה הגורל, ראשונה.  כא,יא וייתנו להם את-קרית ארבע אבי הענוק, היא חברון--בהר יהודה; ואת-מגרשיה, סביבותיה.  כא,יב ואת-שדה העיר, ואת-חצריה, נתנו לכלב בן-יפונה, באחוזתו.  {ס}

כא,יג ולבני אהרון הכוהן, נתנו את-עיר מקלט הרוצח--את-חברון, ואת-מגרשיה; ואת-לבנה, ואת-מגרשיה.  כא,יד ואת-יתיר, ואת-מגרשיה, ואת-אשתמוע, ואת-מגרשיה.  כא,טו ואת-חולון, ואת-מגרשיה, ואת-דביר, ואת-מגרשיה.  כא,טז ואת-עין ואת-מגרשיה, ואת-יוטה ואת-מגרשיה, את-בית שמש, ואת-מגרשיה:  ערים תשע--מאת, שני השבטים האלה.  {ס}

כא,יז וממטה בנימין, את-גבעון ואת-מגרשיה, את-גבע, ואת-מגרשיה.  כא,יח את-ענתות, ואת-מגרשיה, ואת-עלמון, ואת-מגרשיה:  ערים, ארבע.  כא,יט כל-ערי בני-אהרון, הכוהנים--שלוש-עשרה ערים, ומגרשיהן.  {ס}

כא,כ ולמשפחות בני-קהת הלויים, הנותרים מבני קהת; ויהי ערי גורלם, ממטה אפריים.  כא,כא וייתנו להם את-עיר מקלט הרוצח, את-שכם ואת-מגרשיה--בהר אפריים; ואת-גזר, ואת-מגרשיה.  כא,כב ואת-קבציים, ואת-מגרשיה, ואת-בית חורון, ואת-מגרשיה:  ערים, ארבע.  {ס}

כא,כג וממטה-דן--את-אלתקא, ואת-מגרשיה; את-גיבתון, ואת-מגרשיה.  כא,כד את-איילון, ואת-מגרשיה, את-גת-רימון, ואת-מגרשיה:  ערים, ארבע.  כא,כה וממחצית, מטה מנשה--את-תענך ואת-מגרשיה, ואת-גת רימון ואת-מגרשיה:  ערים, שתיים.  כא,כו כל-ערים עשר, ומגרשיהן, למשפחות בני-קהת, הנותרים.  {ס}

כא,כז ולבני גרשון, ממשפחות הלויים--מחצי מטה מנשה את-עיר מקלט הרוצח, את-גולן בבשן ואת-מגרשיה ואת-בעשתרה ואת-מגרשיה:  ערים, שתיים.  {ס}

כא,כח וממטה יששכר, את-קשיון ואת-מגרשיה; את-דברת, ואת-מגרשיה.  כא,כט את-ירמות, ואת-מגרשיה, את-עין גנים, ואת-מגרשיה:  ערים, ארבע.  {ס}

כא,ל וממטה אשר, את-משאל ואת-מגרשיה; את-עבדון, ואת-מגרשיה.  כא,לא את-חלקת, ואת-מגרשיה, ואת-רחוב, ואת-מגרשיה:  ערים, ארבע.  {ס}

כא,לב וממטה נפתלי את-עיר מקלט הרוצח, את-קדש בגליל ואת-מגרשיה ואת-חמות דאר ואת-מגרשיה, ואת-קרתן, ואת-מגרשיה:  ערים, שלוש.  כא,לג כל-ערי הגרשוני, למשפחותם--שלוש-עשרה עיר, ומגרשיהן.  {ס}

כא,לד ולמשפחות בני-מררי, הלויים הנותרים--מאת מטה זבולון, את-יוקנעם ואת-מגרשיה; את-קרתה, ואת-מגרשיה.  כא,לה את-דמנה, ואת-מגרשיה, את-נהלל, ואת-מגרשיה:  ערים, ארבע.  {ס}

כא,לו וממטה-גד, את-עיר מקלט הרוצח, את-רמות בגלעד, ואת-מגרשיה; ואת-מחניים, ואת-מגרשיה.  כא,לז את-חשבון, ואת-מגרשיה, את-יעזר, ואת-מגרשיה:  כל-ערים, ארבע.  כא,לח כל-הערים לבני מררי, למשפחותם, הנותרים, ממשפחות הלויים; ויהי, גורלם--ערים, שתים עשרה.  כא,לט כול ערי הלויים, בתוך אחוזת בני-ישראל--ערים ארבעים ושמונה, ומגרשיהן.  כא,מ תהיינה, הערים האלה--עיר עיר, ומגרשיה סביבותיה:  כן, לכל-הערים האלה.  {ס}

כא,מא וייתן יהוה, לישראל, את-כל-הארץ, אשר נשבע לתת לאבותם; ויירשוה, ויישבו בה.  כא,מב וינח יהוה להם מסביב, ככול אשר-נשבע לאבותם; ולא-עמד איש בפניהם, מכל-אויביהם--את כל-אויביהם, נתן יהוה בידם.  כא,מג לא-נפל דבר--מכול הדבר הטוב, אשר-דיבר יהוה אל-בית ישראל:  הכול, בא.  {פ}

כב,א אז יקרא יהושוע, לראובני ולגדי, ולחצי, מטה מנשה.  כב,ב ויאמר אליהם--אתם שמרתם, את כל-אשר ציווה אתכם משה עבד יהוה; ותשמעו בקולי, לכול אשר-ציוויתי אתכם.  כב,ג לא-עזבתם את-אחיכם, זה ימים רבים, עד, היום הזה; ושמרתם--את-משמרת, מצות יהוה אלוהיכם.  כב,ד ועתה, הניח יהוה אלוהיכם לאחיכם, כאשר, דיבר להם; ועתה פנו ולכו לכם לאוהליכם, אל-ארץ אחוזתכם, אשר נתן לכם משה עבד יהוה, בעבר הירדן.  כב,ה רק שמרו מאוד, לעשות את-המצוה ואת-התורה אשר ציווה אתכם משה עבד-יהוה, לאהבה את-יהוה אלוהיכם וללכת בכל-דרכיו ולשמור מצוותיו, ולדובקה-בו; ולעובדו, בכל-לבבכם ובכל-נפשכם.  כב,ו ויברכם, יהושוע; וישלחם, וילכו אל-אוהליהם.  {פ}

כב,ז ולחצי שבט המנשה, נתן משה בבשן, ולחצייו נתן יהושוע עם-אחיהם, בעבר הירדן ימה; וגם כי שילחם יהושוע, אל-אוהליהם--ויברכם.  כב,ח ויאמר אליהם לאמור, בנכסים רבים שובו אל-אוהליכם ובמקנה רב-מאוד, בכסף ובזהב ובנחושת ובברזל ובשלמות, הרבה מאוד; חלקו שלל-אויביכם, עם-אחיכם.  {פ}

כב,ט וישובו וילכו בני-ראובן ובני-גד וחצי שבט המנשה, מאת בני ישראל, משילה, אשר בארץ-כנען--ללכת אל-ארץ הגלעד, אל-ארץ אחוזתם אשר נאחזו-בה, על-פי יהוה, ביד-משה.  כב,י ויבואו אל-גלילות הירדן, אשר בארץ כנען; ויבנו בני-ראובן ובני-גד וחצי שבט המנשה שם מזבח, על-הירדן--מזבח גדול, למראה.  כב,יא וישמעו בני-ישראל, לאמור:  הנה בנו בני-ראובן ובני-גד וחצי שבט המנשה את-המזבח, אל-מול ארץ כנען--אל-גלילות הירדן, אל-עבר בני ישראל.  כב,יב וישמעו, בני ישראל; וייקהלו כל-עדת בני-ישראל, שילה, לעלות עליהם, לצבא.  {פ}

כב,יג וישלחו בני-ישראל אל-בני-ראובן ואל-בני-גד, ואל-חצי שבט-מנשה--אל-ארץ הגלעד:  את-פינחס, בן-אלעזר הכוהן.  כב,יד ועשרה נשיאים, עימו--נשיא אחד נשיא אחד לבית אב, לכול מטות ישראל; ואיש ראש בית-אבותם המה, לאלפי ישראל.  כב,טו ויבואו אל-בני-ראובן ואל-בני-גד, ואל-חצי שבט-מנשה--אל-ארץ הגלעד; וידברו איתם, לאמור.  כב,טז כה אמרו כול עדת יהוה, מה-המעל הזה אשר מעלתם באלוהי ישראל, לשוב היום, מאחרי יהוה--בבנותכם לכם מזבח, למרודכם היום ביהוה.  כב,יז המעט-לנו, את-עוון פעור, אשר לא-היטהרנו ממנו, עד היום הזה; ויהי הנגף, בעדת יהוה.  כב,יח ואתם תשובו היום, מאחרי יהוה; והיה, אתם תמרדו היום ביהוה, ומחר, אל-כל-עדת ישראל יקצוף.  כב,יט ואך אם-טמאה ארץ אחוזתכם, עברו לכם אל-ארץ אחוזת יהוה אשר שכן-שם משכן יהוה, והיאחזו, בתוכנו; וביהוה אל-תמרודו, ואותנו אל-תמרודו, בבנותכם לכם מזבח, מבלעדי מזבח יהוה אלוהינו.  כב,כ הלוא עכן בן-זרח, מעל מעל בחרם, ועל-כל-עדת ישראל, היה קצף:  והוא איש אחד, לא גווע בעוונו.  {ס}

כב,כא ויענו בני-ראובן ובני-גד, וחצי שבט המנשה; וידברו, את-ראשי אלפי ישראל.  כב,כב אל אלוהים יהוה אל אלוהים יהוה, הוא יודע, וישראל, הוא יידע:  אם-במרד ואם-במעל ביהוה, אל-תושיענו היום הזה.  כב,כג לבנות לנו מזבח, לשוב מאחרי יהוה; ואם-להעלות עליו עולה ומנחה, ואם-לעשות עליו זבחי שלמים--יהוה, הוא יבקש.  כב,כד ואם-לא מדאגה מדבר, עשינו את-זאת לאמור:  מחר, יאמרו בניכם לבנינו לאמור, מה-לכם, וליהוה אלוהי ישראל.  כב,כה וגבול נתן-יהוה בינינו וביניכם בני-ראובן ובני-גד, את-הירדן--אין-לכם חלק, ביהוה; והשביתו בניכם את-בנינו, לבלתי ירוא את-יהוה.  כב,כו ונאמר--נעשה-נא לנו, לבנות את-המזבח:  לא לעולה, ולא לזבח.  כב,כז כי עד הוא בינינו וביניכם, ובין דורותינו אחרינו, לעבוד את-עבודת יהוה לפניו, בעולותינו ובזבחינו ובשלמינו:  ולא-יאמרו בניכם מחר לבנינו, אין-לכם חלק ביהוה.  כב,כח ונאמר--והיה כי-יאמרו אלינו ואל-דורותינו, מחר; ואמרנו ראו את-תבנית מזבח יהוה אשר-עשו אבותינו, לא לעולה ולא לזבח--כי-עד הוא, בינינו וביניכם.  כב,כט חלילה לנו ממנו למרוד ביהוה, ולשוב היום מאחרי יהוה, לבנות מזבח, לעולה למנחה ולזבח--מלבד, מזבח יהוה אלוהינו, אשר, לפני משכנו.  {פ}

כב,ל וישמע פינחס הכוהן, ונשיאי העדה וראשי אלפי ישראל אשר איתו, את-הדברים, אשר דיברו בני-ראובן ובני-גד ובני מנשה; וייטב, בעיניהם.  כב,לא ויאמר פינחס בן-אלעזר הכוהן אל-בני-ראובן ואל-בני-גד ואל-בני מנשה, היום ידענו כי-בתוכנו יהוה, אשר לא-מעלתם ביהוה, המעל הזה; אז, הצלתם את-בני ישראל--מיד יהוה.  כב,לב וישב פינחס בן-אלעזר הכוהן והנשיאים מאת בני-ראובן ומאת בני-גד מארץ הגלעד, אל-ארץ כנען--אל-בני ישראל; וישיבו אותם, דבר.  כב,לג וייטב הדבר, בעיני בני ישראל, ויברכו אלוהים, בני ישראל; ולא אמרו, לעלות עליהם לצבא, לשחת את-הארץ, אשר בני-ראובן ובני-גד יושבים בה.  כב,לד ויקראו בני-ראובן ובני-גד, למזבח:  כי עד הוא בינותינו, כי יהוה האלוהים.  {פ}

כג,א ויהי, מימים רבים, אחרי אשר-הניח יהוה לישראל מכל-אויביהם, מסביב; ויהושוע זקן, בא בימים.  כג,ב ויקרא יהושוע, לכל-ישראל--לזקניו ולראשיו, ולשופטיו ולשוטריו; ויאמר אליהם--אני זקנתי, באתי בימים.  כג,ג ואתם ראיתם, את כל-אשר עשה יהוה אלוהיכם לכל-הגויים האלה--מפניכם:  כי יהוה אלוהיכם, הוא הנלחם לכם.  כג,ד ראו הפלתי לכם את-הגויים הנשארים האלה, בנחלה--לשבטיכם:  מן-הירדן, וכל-הגויים אשר הכרתי, והים הגדול, מבוא השמש.  כג,ה ויהוה אלוהיכם, הוא יהדופם מפניכם, והוריש אותם, מלפניכם; וירשתם, את-ארצם, כאשר דיבר יהוה אלוהיכם, לכם.  כג,ו וחזקתם מאוד--לשמור ולעשות, את כל-הכתוב בספר תורת משה:  לבלתי סור-ממנו, ימין ושמאל.  כג,ז לבלתי-בוא בגויים האלה, הנשארים האלה איתכם; ובשם אלוהיהם לא-תזכירו, ולא תשביעו, ולא תעבדום, ולא תשתחוו להם.  כג,ח כי אם-ביהוה אלוהיכם, תדבקו, כאשר עשיתם, עד היום הזה.  כג,ט ויורש יהוה מפניכם, גויים גדולים ועצומים; ואתם, לא-עמד איש בפניכם, עד, היום הזה.  כג,י איש-אחד מכם, ירדוף-אלף:  כי יהוה אלוהיכם, הוא הנלחם לכם, כאשר, דיבר לכם.  כג,יא ונשמרתם מאוד, לנפשותיכם, לאהבה, את-יהוה אלוהיכם.  כג,יב כי אם-שוב תשובו, ודבקתם ביתר הגויים האלה, הנשארים האלה, איתכם; והתחתנתם בהם ובאתם בהם, והם בכם.  כג,יג ידוע, תדעו, כי לא יוסיף יהוה אלוהיכם להוריש את-הגויים האלה, מלפניכם; והיו לכם לפח ולמוקש, ולשוטט בצידיכם ולצנינים בעיניכם, עד-אבודכם מעל האדמה הטובה הזאת, אשר נתן לכם יהוה אלוהיכם.  כג,יד והנה אנוכי הולך היום, בדרך כל-הארץ; וידעתם בכל-לבבכם ובכל-נפשכם, כי לא-נפל דבר אחד מכול הדברים הטובים אשר דיבר יהוה אלוהיכם עליכם--הכול באו לכם, לא-נפל ממנו דבר אחד.  כג,טו והיה, כאשר-בא עליכם כל-הדבר הטוב, אשר דיבר יהוה אלוהיכם, אליכם:  כן יביא יהוה עליכם, את כל-הדבר הרע--עד-השמידו אותכם מעל האדמה הטובה הזאת, אשר נתן לכם יהוה אלוהיכם.  כג,טז בעוברכם את-ברית יהוה אלוהיכם, אשר ציווה אתכם, והלכתם ועבדתם אלוהים אחרים, והשתחוויתם להם--וחרה אף-יהוה, בכם, ואבדתם מהרה, מעל הארץ הטובה אשר נתן לכם.  {פ}

כד,א ויאסוף יהושוע את-כל-שבטי ישראל, שכמה; ויקרא לזקני ישראל ולראשיו, ולשופטיו ולשוטריו, ויתייצבו, לפני האלוהים.  כד,ב ויאמר יהושוע אל-כל-העם, כה-אמר יהוה אלוהי ישראל, בעבר הנהר ישבו אבותיכם מעולם, תרח אבי אברהם ואבי נחור; ויעבדו, אלוהים אחרים.  כד,ג ואקח את-אביכם את-אברהם, מעבר הנהר, ואולך אותו, בכל-ארץ כנען; וארבה, את-זרעו, ואתן-לו, את-יצחק.  כד,ד ואתן ליצחק, את-יעקוב ואת-עשיו; ואתן לעשיו את-הר שעיר, לרשת אותו, ויעקוב ובניו, ירדו מצריים.  כד,ה ואשלח את-משה ואת-אהרון, ואגוף את-מצריים, כאשר עשיתי, בקרבו; ואחר, הוצאתי אתכם.  כד,ו ואוציא את-אבותיכם ממצריים, ותבואו הימה; וירדפו מצריים אחרי אבותיכם, ברכב ובפרשים--ים-סוף.  כד,ז ויצעקו אל-יהוה, וישם מאפל ביניכם ובין המצרים ויבא עליו את-הים ויכסהו, ותראינה עיניכם, את אשר-עשיתי במצריים; ותשבו במדבר, ימים רבים.  כד,ח ואביא אתכם, אל-ארץ האמורי היושב בעבר הירדן, ויילחמו, איתכם; ואתן אותם בידכם ותירשו את-ארצם, ואשמידם מפניכם.  כד,ט ויקם בלק בן-ציפור מלך מואב, ויילחם בישראל; וישלח, ויקרא לבלעם בן-בעור--לקלל אתכם.  כד,י ולא אביתי, לשמוע לבלעם; ויברך ברוך אתכם, ואציל אתכם מידו.  כד,יא ותעברו את-הירדן, ותבואו אל-יריחו, ויילחמו בכם בעלי-יריחו האמורי והפריזי והכנעני והחיתי והגרגשי, החיווי והיבוסי; ואתן אותם, בידכם.  כד,יב ואשלח לפניכם, את-הצרעה, ותגרש אותם מפניכם, שני מלכי האמורי:  לא בחרבך, ולא בקשתך.  כד,יג ואתן לכם ארץ אשר לא-יגעת בה, וערים אשר לא-בניתם, ותשבו, בהם; כרמים וזיתים אשר לא-נטעתם, אתם אוכלים.  כד,יד ועתה יראו את-יהוה, ועבדו אותו--בתמים ובאמת; והסירו את-אלוהים, אשר עבדו אבותיכם בעבר הנהר ובמצריים, ועבדו, את-יהוה.  כד,טו ואם רע בעיניכם לעבוד את-יהוה, בחרו לכם היום את-מי תעבודון--אם את-אלוהים אשר-עבדו אבותיכם אשר מעבר הנהר, ואם את-אלוהי האמורי אשר אתם יושבים בארצם; ואנוכי וביתי, נעבוד את-יהוה.  {פ}

כד,טז ויען העם, ויאמר, חלילה לנו, מעזוב את-יהוה--לעבוד, אלוהים אחרים.  כד,יז כי יהוה אלוהינו, הוא המעלה אותנו ואת-אבותינו מארץ מצריים מבית עבדים; ואשר עשה לעינינו, את-האותות הגדולות האלה, וישמרנו בכל-הדרך אשר הלכנו בה, ובכול העמים אשר עברנו בקרבם.  כד,יח ויגרש יהוה את-כל-העמים, ואת-האמורי יושב הארץ--מפנינו; גם-אנחנו נעבוד את-יהוה, כי-הוא אלוהינו.  כד,יט ויאמר יהושוע אל-העם, לא תוכלו לעבוד את-יהוה--כי-אלוהים קדושים, הוא:  אל-קנוא הוא, לא-יישא לפשעכם ולחטאותיכם.  כד,כ כי תעזבו את-יהוה, ועבדתם אלוהי נכר; ושב והרע לכם וכילה אתכם, אחרי אשר-היטיב לכם.  כד,כא ויאמר העם, אל-יהושוע:  לא, כי את-יהוה נעבוד.  כד,כב ויאמר יהושוע אל-העם, עדים אתם בכם, כי-אתם בחרתם לכם את-יהוה, לעבוד אותו; ויאמרו, עדים.  כד,כג ועתה, הסירו את-אלוהי הנכר אשר בקרבכם; והטו, את-לבבכם, אל-יהוה, אלוהי ישראל.  כד,כד ויאמרו העם, אל-יהושוע:  את-יהוה אלוהינו נעבוד, ובקולו נשמע.  כד,כה ויכרות יהושוע ברית לעם, ביום ההוא; וישם לו חוק ומשפט, בשכם.  כד,כו ויכתוב יהושוע את-הדברים האלה, בספר תורת אלוהים; וייקח, אבן גדולה, ויקימהא שם, תחת האלה אשר במקדש יהוה.  {פ}

כד,כז ויאמר יהושוע אל-כל-העם, הנה האבן הזאת תהיה-בנו לעדה--כי-היא שמעה את כל-אמרי יהוה, אשר דיבר עימנו; והייתה בכם לעדה, פן-תכחשון באלוהיכם.  כד,כח וישלח יהושוע את-העם, איש לנחלתו.  {פ}

כד,כט ויהי, אחרי הדברים האלה, וימת יהושוע בן-נון, עבד יהוה--בן-מאה ועשר, שנים.  כד,ל ויקברו אותו בגבול נחלתו, בתמנת-סרח אשר בהר-אפריים, מצפון, להר-געש.  כד,לא ויעבוד ישראל את-יהוה, כול ימי יהושוע; וכול ימי הזקנים, אשר האריכו ימים אחרי יהושוע, ואשר ידעו את כל-מעשה יהוה, אשר עשה לישראל.  כד,לב ואת-עצמות יוסף אשר-העלו בני-ישראל ממצריים, קברו בשכם, בחלקת השדה אשר קנה יעקוב מאת בני-חמור אבי-שכם, במאה קשיטה; ויהיו לבני-יוסף, לנחלה.  כד,לג ואלעזר בן-אהרון, מת; ויקברו אותו, בגבעת פינחס בנו, אשר ניתן-לו, בהר אפריים.  {ש}

שופטים

א,א ויהי, אחרי מות יהושוע, וישאלו בני ישראל, ביהוה לאמור:  מי יעלה-לנו אל-הכנעני בתחילה, להילחם בו.  א,ב ויאמר יהוה, יהודה יעלה:  הנה נתתי את-הארץ, בידו.  א,ג ויאמר יהודה לשמעון אחיו עלה איתי בגורלי, ונילחמה בכנעני, והלכתי גם-אני איתך, בגורלך; וילך איתו, שמעון.  א,ד ויעל יהודה, וייתן יהוה את-הכנעני והפריזי בידם; ויכום בבזק, עשרת אלפים איש.  א,ה וימצאו את-אדוני בזק, בבזק, ויילחמו, בו; ויכו, את-הכנעני ואת-הפריזי.  א,ו וינס אדוני בזק, וירדפו אחריו; ויאחזו אותו--ויקצצו, את-בהונות ידיו ורגליו.  א,ז ויאמר אדוני-בזק, שבעים מלכים בהונות ידיהם ורגליהם מקוצצים היו מלקטים תחת שולחני--כאשר עשיתי, כן שילם-לי אלוהים; ויביאוהו ירושלים, וימת שם.  {פ}

א,ח ויילחמו בני-יהודה, בירושלים, וילכדו אותה, ויכוה לפי-חרב; ואת-העיר, שילחו באש.  א,ט ואחר, ירדו בני יהודה, להילחם, בכנעני--יושב ההר, והנגב והשפילה.  א,י וילך יהודה, אל-הכנעני היושב בחברון, ושם-חברון לפנים, קרית ארבע; ויכו את-ששיי ואת-אחימן, ואת-תלמיי.  א,יא וילך משם, אל-יושבי דביר; ושם-דביר לפנים, קרית-ספר.  א,יב ויאמר כלב, אשר-יכה את-קרית-ספר ולכדה--ונתתי לו את-עכסה בתי, לאישה.  א,יג וילכדה עותניאל בן-קנז, אחי כלב הקטון ממנו; וייתן-לו את-עכסה בתו, לאישה.  א,יד ויהי בבואה, ותסיתהו לשאול מאת-אביה השדה, ותצנח, מעל החמור; ויאמר-לה כלב, מה-לך.  א,טו ותאמר לו הבה-לי ברכה, כי ארץ הנגב נתתני, ונתת לי, גולות מים; וייתן-לה כלב, את גולות עילית, ואת, גולות תחתית.  {פ}

א,טז ובני קיני חותן משה עלו מעיר התמרים, את-בני יהודה, מדבר יהודה, אשר בנגב ערד; וילך, ויישב את-העם.  א,יז וילך יהודה, את-שמעון אחיו, ויכו, את-הכנעני יושב צפת; ויחרימו אותה, ויקרא את-שם-העיר חורמה.  א,יח וילכוד יהודה את-עזה ואת-גבולה, ואת-אשקלון ואת-גבולה, ואת-עקרון, ואת-גבולה.  א,יט ויהי יהוה את-יהודה, ויורש את-ההר:  כי לא להוריש את-יושבי העמק, כי-רכב ברזל להם.  א,כ וייתנו לכלב את-חברון, כאשר דיבר משה; ויורש משם, את-שלושה בני הענק.  א,כא ואת-היבוסי יושב ירושלים, לא הורישו בני בנימין; ויישב היבוסי את-בני בנימין, בירושלים, עד, היום הזה.  {פ}

א,כב ויעלו בית-יוסף גם-הם, בית-אל; ויהוה, עימם.  א,כג ויתירו בית-יוסף, בבית-אל; ושם-העיר לפנים, לוז.  א,כד ויראו, השומרים, איש, יוצא מן-העיר; ויאמרו לו, הראנו נא את-מבוא העיר, ועשינו עימך, חסד.  א,כה ויראם את-מבוא העיר, ויכו את-העיר לפי-חרב; ואת-האיש ואת-כל-משפחתו, שילחו.  א,כו וילך האיש, ארץ החיתים; וייבן עיר, ויקרא שמה לוז--הוא שמה, עד היום הזה.  {פ}

א,כז ולא-הוריש מנשה, את-בית-שאן ואת-בנותיה ואת-תענך ואת-בנותיה, ואת-יושבי דור ואת-בנותיה ואת-יושבי יבלעם ואת-בנותיה, ואת-יושבי מגידו ואת-בנותיה; ויואל, הכנעני, לשבת, בארץ הזאת.  א,כח ויהי כי-חזק ישראל, וישם את-הכנעני למס; והוריש, לא הורישו.  {ס}

א,כט ואפריים לא הוריש, את-הכנעני היושב בגזר; ויישב הכנעני בקרבו, בגזר.  {ס}

א,ל זבולון, לא הוריש את-יושבי קטרון, ואת-יושבי, נהלול; ויישב הכנעני בקרבו, ויהיו למס.  {ס}

א,לא אשר, לא הוריש את-יושבי עכו, ואת-יושבי, צידון; ואת-אחלב ואת-אכזיב ואת-חלבה, ואת-אפיק ואת-רחוב.  א,לב ויישב, האשרי, בקרב הכנעני, יושבי הארץ:  כי, לא הורישו.  {ס}

א,לג נפתלי, לא-הוריש את-יושבי בית-שמש ואת-יושבי בית-ענת, ויישב, בקרב הכנעני יושבי הארץ; ויושבי בית-שמש ובית ענת, היו להם למס.  א,לד וילחצו האמורי את-בני-דן, ההרה:  כי-לא נתנו, לרדת לעמק.  א,לה ויואל האמורי לשבת בהר-חרס, באיילון ובשעלבים; ותכבד יד בית-יוסף, ויהיו למס.  א,לו וגבול, האמורי, ממעלה, עקרבים--מהסלע, ומעלה.  {פ}

ב,א ויעל מלאך-יהוה מן-הגלגל, אל-הבוכים;  {פ}
 
ויאמר אעלה אתכם ממצריים, ואביא אתכם אל-הארץ אשר נשבעתי לאבותיכם, ואומר, לא-אפר בריתי איתכם לעולם.  ב,ב ואתם, לא-תכרתו ברית ליושבי הארץ הזאת--מזבחותיהם, תיתוצון; ולא-שמעתם בקולי, מה-זאת עשיתם.  ב,ג וגם אמרתי, לא-אגרש אותם מפניכם; והיו לכם, לצידים, ואלוהיהם, יהיו לכם למוקש.  ב,ד ויהי, כדבר מלאך יהוה את-הדברים האלה, אל-כל-בני, ישראל; וישאו העם את-קולם, ויבכו.  ב,ה ויקראו שם-המקום ההוא, בוכים; ויזבחו-שם, ליהוה.  {פ}

ב,ו וישלח יהושוע, את-העם; וילכו בני-ישראל איש לנחלתו, לרשת את-הארץ.  ב,ז ויעבדו העם את-יהוה, כול ימי יהושוע; וכול ימי הזקנים, אשר האריכו ימים אחרי יהושוע, אשר ראו את כל-מעשה יהוה הגדול, אשר עשה לישראל.  ב,ח וימת יהושוע בן-נון, עבד יהוה, בן-מאה ועשר, שנים.  ב,ט ויקברו אותו בגבול נחלתו, בתמנת-חרס בהר אפריים, מצפון, להר-געש.  ב,י וגם כל-הדור ההוא, נאספו אל-אבותיו; ויקם דור אחר אחריהם, אשר לא-ידעו את-יהוה, וגם את-המעשה, אשר עשה לישראל.  {פ}

ב,יא ויעשו בני-ישראל את-הרע, בעיני יהוה; ויעבדו, את-הבעלים.  ב,יב ויעזבו את-יהוה אלוהי אבותם, המוציא אותם מארץ מצריים, וילכו אחרי אלוהים אחרים מאלוהי העמים אשר סביבותיהם, וישתחוו להם; ויכעיסו, את-יהוה.  ב,יג ויעזבו, את-יהוה; ויעבדו לבעל, ולעשתרות.  ב,יד וייחר-אף יהוה, בישראל, וייתנם ביד-שוסים, וישוסו אותם; וימכרם ביד אויביהם, מסביב, ולא-יכלו עוד, לעמוד לפני אויביהם.  ב,טו בכול אשר יצאו, יד-יהוה הייתה-בם לרעה, כאשר דיבר יהוה, וכאשר נשבע יהוה להם; וייצר להם, מאוד.  ב,טז ויקם יהוה, שופטים; ויושיעום, מיד שוסיהם.  ב,יז וגם אל-שופטיהם, לא שמעו--כי זנו אחרי אלוהים אחרים, וישתחוו להם:  סרו מהר, מן-הדרך אשר הלכו אבותם לשמוע מצוות-יהוה--לא-עשו כן.  ב,יח וכי-הקים יהוה להם, שופטים, והיה יהוה עם-השופט, והושיעם מיד אויביהם כול ימי השופט:  כי-יינחם יהוה מנאקתם, מפני לוחציהם ודוחקיהם.  ב,יט והיה במות השופט, ישובו והשחיתו מאבותם, ללכת אחרי אלוהים אחרים, לעובדם ולהשתחוות להם:  לא הפילו ממעלליהם, ומדרכם הקשה.  ב,כ וייחר-אף יהוה, בישראל; ויאמר, יען אשר עברו הגוי הזה את-בריתי אשר ציוויתי את-אבותם, ולא שמעו, לקולי.  ב,כא גם-אני לא אוסיף, להוריש איש מפניהם, מן-הגויים אשר-עזב יהושוע, וימות.  ב,כב למען נסות בם, את-ישראל:  השומרים הם את-דרך יהוה ללכת בם, כאשר שמרו אבותם--אם-לא.  ב,כג וינח יהוה את-הגויים האלה, לבלתי הורישם מהר; ולא נתנם, ביד-יהושוע.  {פ}

ג,א ואלה הגויים אשר הניח יהוה, לנסות בם את-ישראל, את כל-אשר לא-ידעו, את כל-מלחמות כנען.  ג,ב רק, למען דעת דורות בני-ישראל, ללמדם, מלחמה--רק אשר-לפנים, לא ידעום.  ג,ג חמשת סרני פלשתים, וכל-הכנעני והצידוני, והחיווי, יושב הר הלבנון--מהר בעל חרמון, עד לבוא חמת.  ג,ד ויהיו, לנסות בם את-ישראל--לדעת, הישמעו את-מצוות יהוה, אשר-ציווה את-אבותם, ביד-משה.  ג,ה ובני ישראל, ישבו בקרב הכנעני, החיתי והאמורי והפריזי, והחיווי והיבוסי.  ג,ו ויקחו את-בנותיהם להם לנשים, ואת-בנותיהם נתנו לבניהם; ויעבדו, את-אלוהיהם.  {פ}

ג,ז ויעשו בני-ישראל את-הרע בעיני יהוה, וישכחו את-יהוה אלוהיהם; ויעבדו את-הבעלים, ואת-האשרות.  ג,ח וייחר-אף יהוה, בישראל, וימכרם ביד כושן רשעתיים, מלך ארם נהריים; ויעבדו בני-ישראל את-כושן רשעתיים, שמונה שנים.  ג,ט ויזעקו בני-ישראל אל-יהוה, ויקם יהוה מושיע לבני ישראל ויושיעם--את עותניאל בן-קנז, אחי כלב הקטון ממנו.  ג,י ותהי עליו רוח-יהוה, וישפוט את-ישראל, וייצא למלחמה, וייתן יהוה בידו את-כושן רשעתיים מלך ארם; ותעז ידו, על כושן רשעתיים.  ג,יא ותשקוט הארץ, ארבעים שנה; וימת, עותניאל בן-קנז.  {פ}

ג,יב ויוסיפו בני ישראל, לעשות הרע בעיני יהוה; ויחזק יהוה את-עגלון מלך-מואב, על-ישראל, על כי-עשו את-הרע, בעיני יהוה.  ג,יג ויאסוף אליו, את-בני עמון ועמלק; וילך, ויך את-ישראל, ויירשו, את-עיר התמרים.  ג,יד ויעבדו בני-ישראל את-עגלון מלך-מואב, שמונה עשרה שנה.  ג,טו ויזעקו בני-ישראל, אל-יהוה, ויקם יהוה להם מושיע את-אהוד בן-גרא בן-הימיני, איש איטר יד-ימינו; וישלחו בני-ישראל בידו מנחה, לעגלון מלך מואב.  ג,טז ויעש לו אהוד חרב, ולה שני פיות--גומד אורכה; ויחגור אותה מתחת למדיו, על ירך ימינו.  ג,יז ויקרב, את-המנחה, לעגלון, מלך מואב; ועגלון, איש בריא מאוד.  ג,יח ויהי כאשר כילה, להקריב את-המנחה; וישלח, את-העם, נושאי, המנחה.  ג,יט והוא שב, מן-הפסילים אשר את-הגלגל, ויאמר, דבר-סתר לי אליך המלך; ויאמר הס--וייצאו מעליו, כל-העומדים עליו.  ג,כ ואהוד בא אליו, והוא-יושב בעליית המקרה אשר-לו לבדו, ויאמר אהוד, דבר-אלוהים לי אליך; ויקם, מעל הכיסא.  ג,כא וישלח אהוד, את-יד שמאלו, וייקח את-החרב, מעל ירך ימינו; ויתקעהא, בבטנו.  ג,כב ויבוא גם-הניצב אחר הלהב, ויסגור החלב בעד הלהב--כי לא שלף החרב, מבטנו; וייצא, הפרשדונה.  ג,כג וייצא אהוד, המסדרונה; ויסגור דלתות העלייה, בעדו--ונעל.  ג,כד והוא יצא, ועבדיו באו, ויראו, והנה דלתות העלייה נעולות; ויאמרו, אך מסיך הוא את-רגליו בחדר המקרה.  ג,כה ויחילו עד-בוש, והנה איננו פותח דלתות העלייה; ויקחו את-המפתח, ויפתחו, והנה אדוניהם, נופל ארצה מת.  ג,כו ואהוד נמלט, עד התמהמהם; והוא עבר את-הפסילים, ויימלט השעירתה.  ג,כז ויהי בבואו, ויתקע בשופר בהר אפריים; ויירדו עימו בני-ישראל מן-ההר, והוא לפניהם.  ג,כח ויאמר אליהם רדפו אחריי, כי-נתן יהוה את-אויביכם את-מואב בידכם; ויירדו אחריו, וילכדו את-מעברות הירדן למואב, ולא-נתנו איש, לעבור.  ג,כט ויכו את-מואב בעת ההיא, כעשרת אלפים איש--כל-שמן, וכל-איש חיל; ולא נמלט, איש.  ג,ל ותיכנע מואב ביום ההוא, תחת יד ישראל; ותשקוט הארץ, שמונים שנה.  {פ}

ג,לא ואחריו היה, שמגר בן-ענת, ויך את-פלשתים שש-מאות איש, במלמד הבקר; ויושע גם-הוא, את-ישראל.  {פ}

ד,א ויוסיפו בני ישראל, לעשות הרע בעיני יהוה; ואהוד, מת.  ד,ב וימכרם יהוה, ביד יבין מלך-כנען, אשר מלך, בחצור; ושר-צבאו, סיסרא, והוא יושב, בחרושת הגויים.  ד,ג ויצעקו בני-ישראל, אל-יהוה:  כי תשע מאות רכב-ברזל, לו, והוא לחץ את-בני ישראל בחוזקה, עשרים שנה.  {פ}

ד,ד ודבורה אישה נביאה, אשת לפידות--היא שופטה את-ישראל, בעת ההיא.  ד,ה והיא יושבת תחת-תומר דבורה, בין הרמה ובין בית-אל--בהר אפריים; ויעלו אליה בני ישראל, למשפט.  ד,ו ותשלח, ותקרא לברק בן-אבינועם, מקדש, נפתלי; ותאמר אליו הלוא ציווה יהוה אלוהי-ישראל, לך ומשכת בהר תבור, ולקחת עימך עשרת אלפים איש, מבני נפתלי ומבני זבולון.  ד,ז ומשכתי אליך אל-נחל קישון, את-סיסרא שר-צבא יבין, ואת-רכבו, ואת-המונו; ונתתיהו, בידך.  ד,ח ויאמר אליה ברק, אם-תלכי עימי והלכתי; ואם-לא תלכי עימי, לא אלך.  ד,ט ותאמר הלוך אלך עימך, אפס כי לא תהיה תפארתך על-הדרך אשר אתה הולך--כי ביד-אישה, ימכור יהוה את-סיסרא; ותקם דבורה ותלך עם-ברק, קדשה.  ד,י ויזעק ברק את-זבולון ואת-נפתלי, קדשה, ויעל ברגליו, עשרת אלפי איש; ותעל עימו, דבורה.  ד,יא וחבר הקיני נפרד מקין, מבני חובב חותן משה; ויט אוהלו, עד-אילון בצעננים אשר את-קדש.  ד,יב ויגידו, לסיסרא:  כי עלה ברק בן-אבינועם, הר-תבור.  ד,יג ויזעק סיסרא את-כל-רכבו, תשע מאות רכב ברזל, ואת-כל-העם, אשר איתו--מחרושת הגויים, אל-נחל קישון.  ד,יד ותאמר דבורה אל-ברק קום, כי זה היום אשר נתן יהוה את-סיסרא בידך--הלוא יהוה, יצא לפניך; ויירד ברק מהר תבור, ועשרת אלפים איש אחריו.  ד,טו ויהם יהוה את-סיסרא ואת-כל-הרכב ואת-כל-המחנה, לפי-חרב--לפני ברק; ויירד סיסרא מעל המרכבה, וינס ברגליו.  ד,טז וברק, רדף אחרי הרכב ואחרי המחנה, עד, חרושת הגויים; וייפול כל-מחנה סיסרא, לפי-חרב--לא נשאר, עד-אחד.  ד,יז וסיסרא, נס ברגליו, אל-אוהל יעל, אשת חבר הקיני:  כי שלום, בין יבין מלך-חצור, ובין, בית חבר הקיני.  ד,יח ותצא יעל, לקראת סיסרא, ותאמר אליו סורה אדוני סורה אליי, אל-תירא; ויסר אליה האוהלה, ותכסהו בשמיכה.  ד,יט ויאמר אליה השקיני-נא מעט-מים, כי צמאתי; ותפתח את-נאד החלב, ותשקהו--ותכסהו.  ד,כ ויאמר אליה, עמוד פתח האוהל; והיה אם-איש יבוא ושאלך, ואמר היש-פה איש--ואמרת אין.  ד,כא ותיקח יעל אשת-חבר את-יתד האוהל ותשם את-המקבת בידה, ותבוא אליו בלאט, ותתקע את-היתד ברקתו, ותצנח בארץ; והוא-נרדם ויעף, וימות.  ד,כב והנה ברק, רודף את-סיסרא, ותצא יעל לקראתו, ותאמר לו לך ואראך את-האיש אשר-אתה מבקש; ויבוא אליה--והנה סיסרא נופל מת, והיתד ברקתו.  ד,כג ויכנע אלוהים ביום ההוא, את יבין מלך-כנען, לפני, בני ישראל.  ד,כד ותלך יד בני-ישראל, הלוך וקשה, על, יבין מלך-כנען--עד אשר הכריתו, את יבין מלך-כנען.  {ש}

ה,א ותשר דבורה, וברק בן-אבינועם,  {ס}  ביום ההוא,  {ר}
לאמור.  {ס}  ה,ב בפרוע פרעות בישראל,  {ס}  בהתנדב  {ר}
עם, ברכו, יהוה.  {ס}  ה,ג שמעו מלכים, האזינו  {ר}
רוזנים:  {ס}  אנוכי, ליהוה אנוכי אשירה,  {ס}  אזמר,  {ר}
ליהוה אלוהי ישראל.  {ס}  ה,ד יהוה, בצאתך  {ר}
משעיר  {ס}  בצעדך משדה אדום,  {ס}  ארץ  {ר}
רעשה, גם-שמיים נטפו;  {ס}  גם-עבים, נטפו  {ר}
מים.  {ס}  ה,ה הרים נזלו, מפני יהוה:  {ס}  זה  {ר}
סיניי--מפני, יהוה אלוהי ישראל.  {ס}  ה,ו בימי שמגר בן-  {ר}
ענת,  {ס}  בימי יעל, חדלו, אורחות;  {ס}  והולכי  {ר}
נתיבות--ילכו, אורחות עקלקלות.  {ס}  ה,ז חדלו פרזון בישראל,  {ר}
חדלו--  {ס}  עד שקמתי דבורה, שקמתי אם בישראל.  {ס}  ה,ח יבחר  {ר}
אלוהים חדשים, אז לחם שערים;  {ס}  מגן אם-ייראה  {ר}
ורומח,  {ס}  בארבעים אלף בישראל.  {ס}  ה,ט ליבי  {ר}
לחוקקי ישראל,  {ס}  המתנדבים בעם; ברכו,  {ר}
יהוה.  {ס}  ה,י רוכבי אתונות צחורות  {ס}  יושבי  {ר}
על-מידין, והולכי על-דרך--שיחו.  {ס}  ה,יא מקול מחצצים, בין  {ר}
משאבים,  {ס}  שם יתנו צדקות יהוה,  {ס}  צדקות  {ר}
פרזונו בישראל;  {ס}  אז ירדו לשערים, עם-  {ר}
יהוה.  {ס}  ה,יב עורי עורי דבורה,  {ס}  עורי  {ר}
עורי דברי-שיר;  {ס}  קום ברק ושבה שבייך, בן-  {ר}
אבינועם.  {ס}  ה,יג אז ירד שריד, לאדירים עם;  {ס}  יהוה,  {ר}
ירד-לי בגיבורים.  {ס}  ה,יד מני אפריים, שורשם  {ר}
בעמלק,  {ס}  אחריך בנימין, בעממיך;  {ס}  מני  {ר}
מכיר, ירדו מחוקקים,  {ס}  ומזבולון, מושכים בשבט  {ר}
סופר.  {ס}  ה,טו ושריי ביששכר, עם-דבורה,  {ס}  ויששכר  {ר}
כן ברק, בעמק שולח ברגליו;  {ס}  בפלגות ראובן, גדולים חקקי-  {ר}
לב.  {ס}  ה,טז למה ישבת, בין המשפתיים,  {ס}  לשמוע,  {ר}
שריקות עדרים;  {ס}  לפלגות ראובן, גדולים חקרי-  {ר}
לב.  {ס}  ה,יז גלעד, בעבר הירדן שכן,  {ס}  ודן,  {ר}
למה יגור אונייות;  {ס}  אשר, ישב לחוף  {ר}
ימים,  {ס}  ועל מפרציו, ישכון.  {ס}  ה,יח זבולון,  {ר}
עם חירף נפשו למות--  {ס}  ונפתלי:  על, מרומי  {ר}
שדה.  {ס}  ה,יט באו מלכים, נלחמו,  {ס}  אז  {ר}
נלחמו מלכי כנען,  {ס}  בתענך על-מי  {ר}
מגידו;  {ס}  בצע כסף, לא לקחו.  {ס}  ה,כ מן-  {ר}
שמיים, נלחמו;  {ס}  הכוכבים, ממסילותם, נלחמו, עם-  {ר}
סיסרא.  {ס}  ה,כא נחל קישון גרפם,  {ס}  נחל  {ר}
קדומים נחל קישון;  {ס}  תדרכי נפשי,  {ר}
עוז.  {ס}  ה,כב אז הלמו, עיקבי-סוס,  {ס}  מדהרות,  {ר}
דהרות אביריו.  {ס}  ה,כג אורו מרוז, אמר מלאך יהוה--אורו ארור,  {ר}
יושביה:  {ס}  כי לא-באו לעזרת יהוה,  {ס}  לעזרת  {ר}
יהוה בגיבורים.  {ס}  ה,כד תבורך, מנשים--יעל, אשת חבר  {ר}
הקיני:  {ס}  מנשים באוהל, תבורך.  {ס}  ה,כה מים  {ר}
שאל, חלב נתנה;  {ס}  בספל אדירים, הקריבה  {ר}
חמאה.  {ס}  ה,כו ידה ליתד תשלחנה,  {ס}  וימינה  {ר}
להלמות עמלים;  {ס}  והלמה סיסרא מחקה  {ר}
ראשו,  {ס}  ומחצה וחלפה רקתו.  {ס}  ה,כז בין  {ר}
רגליה, כרע נפל שכב:  {ס}  בין רגליה, כרע  {ר}
נפל,  {ס}  באשר כרע, שם נפל שדוד.  {ס}  ה,כח בעד  {ר}
החלון נשקפה ותייבב אם סיסרא, בעד האשנב:  {ס}  מדוע, בושש רכבו  {ר}
לבוא--  {ס}  מדוע איחרו, פעמי מרכבותיו.  {ס}  ה,כט חכמות  {ר}
שרותיה, תענינה;  {ס}  אף-היא, תשיב אמריה  {ר}
לה.  {ס}  ה,ל הלוא ימצאו יחלקו שלל,  {ס}  רחם  {ר}
רחמתיים לראש גבר--  {ס}  שלל צבעים  {ר}
לסיסרא,  {ס}  שלל צבעים רקמה:  {ס}  צבע  {ר}
רקמתיים, לצווארי שלל.  {ס}  ה,לא כן יאבדו כל-אויביך, יהוה,  {ר}
ואוהביו, כצאת השמש בגבורתו;  {ס}  ותשקוט הארץ, ארבעים שנה.  {ר}
{ש}

ו,א ויעשו בני-ישראל הרע, בעיני יהוה; וייתנם יהוה ביד-מדיין, שבע שנים.  ו,ב ותעז יד-מדיין, על-ישראל; מפני מדיין עשו להם בני ישראל, את-המנהרות אשר בהרים, ואת-המערות, ואת-המצדות.  ו,ג והיה, אם-זרע ישראל--ועלה מדיין ועמלק ובני-קדם, ועלו עליו.  ו,ד ויחנו עליהם, וישחיתו את-יבול הארץ, עד-בואך, עזה; ולא-ישאירו מחיה בישראל, ושה ושור וחמור.  ו,ה כי הם ומקניהם יעלו ואוהליהם, ובאו כדי-ארבה לרוב, ולהם ולגמליהם, אין מספר; ויבואו בארץ, לשחתה.  ו,ו ויידל ישראל מאוד, מפני מדיין; ויזעקו בני-ישראל, אל-יהוה.  {פ}

ו,ז ויהי, כי-זעקו בני-ישראל אל-יהוה, על, אודות מדיין.  ו,ח וישלח יהוה איש נביא, אל-בני ישראל; ויאמר להם כה-אמר יהוה אלוהי ישראל, אנוכי העליתי אתכם ממצריים, ואוציא אתכם, מבית עבדים.  ו,ט ואציל אתכם מיד מצריים, ומיד כל-לוחציכם; ואגרש אותם מפניכם, ואתנה לכם את-ארצם.  ו,י ואומרה לכם, אני יהוה אלוהיכם--לא תיראו את-אלוהי האמורי, אשר אתם יושבים בארצם; ולא שמעתם, בקולי.  {פ}

ו,יא ויבוא מלאך יהוה, ויישב תחת האלה אשר בעופרה, אשר ליואש, אבי העזרי; וגדעון בנו, חובט חיטים בגת, להניס, מפני מדיין.  ו,יב ויירא אליו, מלאך יהוה; ויאמר אליו, יהוה עימך גיבור החיל.  ו,יג ויאמר אליו גדעון, בי אדוני, ויש יהוה עימנו, ולמה מצאתנו כל-זאת; ואיה כל-נפלאותיו אשר סיפרו-לנו אבותינו לאמור, הלוא ממצריים העלנו יהוה, ועתה נטשנו יהוה, וייתננו בכף-מדיין.  ו,יד וייפן אליו, יהוה, ויאמר לך בכוחך זה, והושעת את-ישראל מכף מדיין:  הלוא, שלחתיך.  ו,טו ויאמר אליו בי אדוניי, במה אושיע את-ישראל; הנה אלפי הדל במנשה, ואנוכי הצעיר בבית אבי.  ו,טז ויאמר אליו יהוה, כי אהיה עימך; והכית את-מדיין, כאיש אחד.  ו,יז ויאמר אליו, אם-נא מצאתי חן בעיניך; ועשית לי אות, שאתה מדבר עימי.  ו,יח אל-נא תמוש מזה, עד-בואי אליך, והוצאתי את-מנחתי, והנחתי לפניך; ויאמר, אנוכי אשב עד שובך.  ו,יט וגדעון בא, ויעש גדי-עיזים ואיפת-קמח מצות, הבשר שם בסל, והמרק שם בפרור; ויוצא אליו אל-תחת האלה, ויגש.  {פ}

ו,כ ויאמר אליו מלאך האלוהים, קח את-הבשר ואת-המצות והנח אל-הסלע הלז, ואת-המרק, שפוך; ויעש, כן.  ו,כא וישלח מלאך יהוה, את-קצה המשענת אשר בידו, וייגע בבשר, ובמצות; ותעל האש מן-הצור, ותאכל את-הבשר ואת-המצות, ומלאך יהוה, הלך מעיניו.  ו,כב וירא גדעון, כי-מלאך יהוה הוא; ויאמר גדעון, אהה אדוניי יהוה--כי-על-כן ראיתי מלאך יהוה, פנים אל-פנים.  ו,כג ויאמר לו יהוה שלום לך, אל-תירא:  לא, תמות.  ו,כד וייבן שם גדעון מזבח ליהוה, ויקרא-לו יהוה שלום; עד, היום הזה--עודנו, בעופרת אבי העזרי.  {ס}

ו,כה ויהי, בלילה ההוא, ויאמר לו יהוה קח את-פר-השור אשר לאביך, ופר השני שבע שנים; והרסת, את-מזבח הבעל אשר לאביך, ואת-האשרה אשר-עליו, תכרות.  ו,כו ובנית מזבח ליהוה אלוהיך, על ראש המעוז הזה--במערכה; ולקחת, את-הפר השני, והעלית עולה, בעצי האשרה אשר תכרות.  ו,כז וייקח גדעון עשרה אנשים, מעבדיו, ויעש, כאשר דיבר אליו יהוה; ויהי כאשר ירא את-בית אביו ואת-אנשי העיר, מעשות יומם--ויעש לילה.  ו,כח וישכימו אנשי העיר, בבוקר, והנה נותץ מזבח הבעל, והאשרה אשר-עליו כורתה; ואת, הפר השני, הועלה, על-המזבח הבנוי.  ו,כט ויאמרו איש אל-ריעהו, מי עשה הדבר הזה; וידרשו, ויבקשו--ויאמרו, גדעון בן-יואש עשה הדבר הזה.  ו,ל ויאמרו אנשי העיר, אל-יואש, הוצא את-בנך, וימות:  כי נתץ את-מזבח הבעל, וכי כרת האשרה אשר-עליו.  ו,לא ויאמר יואש לכול אשר-עמדו עליו האתם תריבון לבעל, אם-אתם תושיעון אותו, אשר יריב לו יומת, עד-הבוקר; אם-אלוהים הוא ירב לו, כי נתץ את-מזבחו.  ו,לב ויקרא-לו ביום-ההוא, ירובעל לאמור:  ירב בו הבעל, כי נתץ את-מזבחו.  {ס}

ו,לג וכל-מדיין ועמלק ובני-קדם, נאספו יחדיו; ויעברו ויחנו, בעמק יזרעאל.  ו,לד ורוח יהוה, לבשה את-גדעון; ויתקע, בשופר, וייזעק אביעזר, אחריו.  ו,לה ומלאכים שלח בכל-מנשה, וייזעק גם-הוא אחריו; ומלאכים שלח, באשר ובזבולון ובנפתלי, ויעלו, לקראתם.  ו,לו ויאמר גדעון, אל-האלוהים:  אם-ישך מושיע בידי, את-ישראל--כאשר דיברת.  ו,לז הנה אנוכי, מציג את-גיזת הצמר--בגורן:  אם טל יהיה על-הגיזה לבדה, ועל-כל-הארץ חורב--וידעתי כי-תושיע בידי את-ישראל, כאשר דיברת.  ו,לח ויהי-כן--וישכם ממוחרת, ויזר את-הגיזה; ויימץ טל מן-הגיזה, מלוא הספל מים.  ו,לט ויאמר גדעון, אל-האלוהים, אל-ייחר אפך בי, ואדברה אך הפעם; אנסה נא-רק-הפעם, בגיזה--יהי-נא חורב אל-הגיזה לבדה, ועל-כל-הארץ יהיה-טל.  ו,מ ויעש אלוהים כן, בלילה ההוא; ויהי-חורב אל-הגיזה לבדה, ועל-כל-הארץ היה טל.  {פ}

ז,א וישכם ירובעל הוא גדעון, וכל-העם אשר איתו, ויחנו, על-עין חרוד; ומחנה מדיין היה-לו מצפון, מגבעת המורה בעמק.  {ס}

ז,ב ויאמר יהוה, אל-גדעון, רב העם אשר איתך, מתיתי את-מדיין בידם:  פן-יתפאר עליי ישראל לאמור, ידי הושיעה לי.  ז,ג ועתה, קרא נא באוזני העם לאמור, מי-ירא וחרד, ישוב ויצפור מהר הגלעד; וישב מן-העם, עשרים ושניים אלף, ועשרת אלפים, נשארו.  {ס}

ז,ד ויאמר יהוה אל-גדעון, עוד העם רב, הורד אותם אל-המים, ואצרפנו לך שם; והיה אשר אומר אליך זה ילך איתך, הוא ילך איתך, וכול אשר-אומר אליך זה לא-ילך עימך, הוא לא ילך.  ז,ה ויורד את-העם, אל-המים; ויאמר יהוה אל-גדעון, כול אשר-ילוק בלשונו מן-המים כאשר ילוק הכלב תציג אותו לבד, וכול אשר-יכרע על-ברכיו, לשתות.  ז,ו ויהי, מספר המלקקים בידם אל-פיהם--שלוש מאות, איש; וכול יתר העם, כרעו על-ברכיהם לשתות מים.  {ס}

ז,ז ויאמר יהוה אל-גדעון, בשלוש מאות האיש המלקקים אושיע אתכם, ונתתי את-מדיין, בידך; וכל-העם--ילכו, איש למקומו.  ז,ח ויקחו את-צידה העם בידם ואת שופרותיהם, ואת כל-איש ישראל שילח איש לאוהליו, ובשלוש-מאות האיש, החזיק; ומחנה מדיין, היה לו מתחת בעמק.  {פ}

ז,ט ויהי, בלילה ההוא, ויאמר אליו יהוה, קום רד במחנה:  כי נתתיו, בידך.  ז,י ואם-ירא אתה, לרדת--רד אתה ופורה נערך, אל-המחנה.  ז,יא ושמעת, מה-ידברו, ואחר תחזקנה ידיך, וירדת במחנה; ויירד הוא ופורה נערו, אל-קצה החמושים אשר במחנה.  ז,יב ומדיין ועמלק וכל-בני-קדם נופלים בעמק, כארבה לרוב; ולגמליהם אין מספר, כחול שעל-שפת הים לרוב.  ז,יג ויבוא גדעון--והנה-איש, מספר לריעהו חלום; ויאמר הנה חלום חלמתי, והנה צליל לחם שעורים מתהפך במחנה מדיין, ויבוא עד-האוהל ויכהו וייפול ויהפכהו למעלה, ונפל האוהל.  ז,יד ויען ריעהו ויאמר, אין זאת, בלתי אם-חרב גדעון בן-יואש, איש ישראל:  נתן האלוהים בידו, את-מדיין ואת-כל-המחנה.  {פ}

ז,טו ויהי כשמוע גדעון את-מספר החלום, ואת-שברו--וישתחו; וישב, אל-מחנה ישראל, ויאמר קומו, כי-נתן יהוה בידכם את-מחנה מדיין.  ז,טז ויחץ את-שלוש-מאות האיש, שלושה ראשים; וייתן שופרות ביד-כולם וכדים ריקים, ולפידים בתוך הכדים.  ז,יז ויאמר אליהם, ממני תראו וכן תעשו; והנה אנוכי בא בקצה המחנה, והיה כאשר-אעשה כן תעשון.  ז,יח ותקעתי, בשופר--אנוכי, וכל-אשר איתי; ותקעתם בשופרות גם-אתם, סביבות כל-המחנה, ואמרתם, ליהוה ולגדעון.  {פ}

ז,יט ויבוא גדעון ומאה-איש אשר-איתו בקצה המחנה, ראש האשמורת התיכונה--אך הקם הקימו, את-השומרים; ויתקעו, בשופרות, ונפוץ הכדים, אשר בידם.  ז,כ ויתקעו שלושת הראשים בשופרות, וישברו הכדים, ויחזיקו ביד-שמאלם בלפידים, וביד-ימינם השופרות לתקוע; ויקראו, חרב ליהוה ולגדעון.  ז,כא ויעמדו איש תחתיו, סביב למחנה; וירץ כל-המחנה ויריעו, וינוסו.  ז,כב ויתקעו, שלוש-מאות השופרות, וישם יהוה את חרב איש בריעהו, ובכל-המחנה; וינס המחנה עד-בית השיטה, צררתה--עד שפת-אביל מחולה, על-טבת.  ז,כג וייצעק איש-ישראל מנפתלי ומן-אשר, ומן-כל-מנשה; וירדפו, אחרי מדיין.  ז,כד ומלאכים שלח גדעון בכל-הר אפריים לאמור, רדו לקראת מדיין ולכדו להם את-המים, עד בית ברה, ואת-הירדן; וייצעק כל-איש אפריים, וילכדו את-המים, עד בית ברה, ואת-הירדן.  ז,כה וילכדו שני-שרי מדיין את-עורב ואת-זאב, ויהרגו את-עורב בצור-עורב ואת-זאב הרגו ביקב-זאב, וירדפו, אל-מדיין; וראש-עורב וזאב--הביאו אל-גדעון, מעבר לירדן.  ח,א ויאמרו אליו איש אפריים, מה-הדבר הזה עשית לנו, לבלתי קראות לנו, כי הלכת להילחם במדיין; ויריבון איתו, בחוזקה.  ח,ב ויאמר אליהם, מה-עשיתי עתה ככם:  הלוא, טוב עוללות אפריים--מבציר אביעזר.  ח,ג בידכם נתן אלוהים את-שרי מדיין, את-עורב ואת-זאב, ומה-יכולתי, עשות ככם; אז, רפתה רוחם מעליו, בדברו, הדבר הזה.  ח,ד ויבוא גדעון, הירדנה; עובר הוא, ושלוש-מאות האיש אשר איתו, עייפים, ורודפים.  ח,ה ויאמר, לאנשי סוכות, תנו-נא כיכרות לחם, לעם אשר ברגליי:  כי-עייפים הם--ואנוכי רודף אחרי זבח וצלמונע, מלכי מדיין.  ח,ו ויאמר, שרי סוכות, הכף זבח וצלמונע עתה, בידך:  כי-ניתן לצבאך, לחם.  ח,ז ויאמר גדעון--לכן בתת יהוה את-זבח ואת-צלמונע, בידי:  ודשתי, את-בשרכם, את-קוצי המדבר, ואת-הברקנים.  ח,ח ויעל משם פנואל, וידבר אליהם כזאת; ויענו אותו אנשי פנואל, כאשר ענו אנשי סוכות.  ח,ט ויאמר גם-לאנשי פנואל, לאמור:  בשובי בשלום, אתוץ את-המגדל הזה.  {פ}

ח,י וזבח וצלמונע בקרקור, ומחניהם עימם כחמשת עשר אלף--כול הנותרים, מכול מחנה בני-קדם; והנופלים, מאה ועשרים אלף איש שולף חרב.  ח,יא ויעל גדעון, דרך השכוני באוהלים, מקדם לנובח, ויוגבהה; ויך, את-המחנה, והמחנה, היה בטח.  ח,יב וינוסו, זבח וצלמונע, וירדוף, אחריהם; וילכוד את-שני מלכי מדיין, את-זבח ואת-צלמונע, וכל-המחנה, החריד.  ח,יג וישב גדעון בן-יואש, מן-המלחמה, מלמעלה, החרס.  ח,יד וילכוד-נער מאנשי סוכות, וישאלהו; ויכתוב אליו את-שרי סוכות, ואת-זקניה--שבעים ושבעה, איש.  ח,טו ויבוא, אל-אנשי סוכות, ויאמר, הנה זבח וצלמונע:  אשר חירפתם אותי לאמור, הכף זבח וצלמונע עתה בידך, כי ניתן לאנשיך היעפים, לחם.  ח,טז וייקח את-זקני העיר, ואת-קוצי המדבר ואת-הברקנים; ויודע בהם, את אנשי סוכות.  ח,יז ואת-מגדל פנואל, נתץ; ויהרוג, את-אנשי העיר.  ח,יח ויאמר, אל-זבח ואל-צלמונע, איפה האנשים, אשר הרגתם בתבור; ויאמרו, כמוך כמוהם, אחד, כתואר בני המלך.  ח,יט ויאמר, אחיי בני-אימי הם; חי-יהוה, לו החייתם אותם--לא הרגתי, אתכם.  ח,כ ויאמר ליתר בכורו, קום הרוג אותם; ולא-שלף הנער חרבו כי ירא, כי עודנו נער.  ח,כא ויאמר זבח וצלמונע, קום אתה ופגע-בנו--כי כאיש, גבורתו; ויקם גדעון, ויהרוג את-זבח ואת-צלמונע, וייקח את-השהרונים, אשר בצווארי גמליהם.  {פ}

ח,כב ויאמרו איש-ישראל, אל-גדעון, משול-בנו גם-אתה, גם-בנך גם בן-בנך:  כי הושעתנו, מיד מדיין.  ח,כג ויאמר אליהם, גדעון, לא-אמשול אני בכם, ולא-ימשול בני בכם:  יהוה, ימשול בכם.  ח,כד ויאמר אליהם גדעון, אשאלה מכם שאלה, ותנו-לי, איש נזם שללו:  כי-נזמי זהב להם, כי ישמעאלים הם.  ח,כה ויאמרו, נתון ניתן; ויפרשו, את-השמלה, וישליכו שמה, איש נזם שללו.  ח,כו ויהי, משקל נזמי הזהב אשר שאל, אלף ושבע-מאות, זהב--לבד מן-השהרונים והנטיפות ובגדי הארגמן, שעל מלכי מדיין, ולבד מן-הענקות, אשר בצווארי גמליהם.  ח,כז ויעש אותו גדעון לאיפוד, ויצג אותו בעירו בעופרה, ויזנו כל-ישראל אחריו, שם; ויהי לגדעון ולביתו, למוקש.  ח,כח וייכנע מדיין, לפני בני ישראל, ולא יספו, לשאת ראשם; ותשקוט הארץ ארבעים שנה, בימי גדעון.  {פ}

ח,כט וילך ירובעל בן-יואש, ויישב בביתו.  ח,ל ולגדעון, היו שבעים בנים, יוצאי, ירכו:  כי-נשים רבות, היו לו.  ח,לא ופילגשו אשר בשכם, ילדה-לו גם-היא בן; וישם את-שמו, אבימלך.  ח,לב וימת גדעון בן-יואש, בשיבה טובה; וייקבר, בקבר יואש אביו, בעופרה, אבי העזרי.  {פ}

ח,לג ויהי, כאשר מת גדעון, וישובו בני ישראל, ויזנו אחרי הבעלים; וישימו להם בעל ברית, לאלוהים.  ח,לד ולא זכרו בני ישראל, את-יהוה אלוהיהם, המציל אותם מיד כל-אויביהם, מסביב.  ח,לה ולא-עשו חסד, עם-בית ירובעל גדעון:  ככל-הטובה--אשר עשה, עם-ישראל.  {פ}

ט,א וילך אבימלך בן-ירובעל שכמה, אל-אחי אימו; וידבר אליהם, ואל-כל-משפחת בית-אבי אימו לאמור.  ט,ב דברו-נא באוזני כל-בעלי שכם, מה-טוב לכם--המשול בכם שבעים איש כול בני ירובעל, אם-משול בכם איש אחד; וזכרתם, כי-עצמכם ובשרכם אני.  ט,ג וידברו אחי-אימו עליו, באוזני כל-בעלי שכם, את כל-הדברים, האלה; ויט ליבם אחרי אבימלך, כי אמרו אחינו הוא.  ט,ד וייתנו-לו שבעים כסף, מבית בעל ברית; וישכור בהם אבימלך, אנשים ריקים ופוחזים, וילכו, אחריו.  ט,ה ויבוא בית-אביו, עופרתה, ויהרוג את-אחיו בני-ירובעל שבעים איש, על-אבן אחת; וייוותר יותם בן-ירובעל, הקטון--כי נחבא.  {ס}

ט,ו וייאספו כל-בעלי שכם, וכל-בית מילוא, וילכו, וימליכו את-אבימלך למלך--עם-אילון מוצב, אשר בשכם.  ט,ז ויגידו ליותם, וילך ויעמוד בראש הר-גריזים, ויישא קולו, ויקרא; ויאמר להם, שמעו אליי בעלי שכם, וישמע אליכם, אלוהים.  ט,ח הלוך הלכו העצים, למשוח עליהם מלך; ויאמרו לזית, מולכה עלינו.  ט,ט ויאמר להם, הזית, החודלתי את-דשני, אשר-בי יכבדו אלוהים ואנשים; והלכתי, לנוע על-העצים.  ט,י ויאמרו העצים, לתאנה:  לכי-את, מולכי עלינו.  ט,יא ותאמר להם, התאנה, החודלתי את-מותקי, ואת-תנובתי הטובה; והלכתי, לנוע על-העצים.  ט,יב ויאמרו העצים, לגפן:  לכי-את, מולכי עלינו.  ט,יג ותאמר להם, הגפן, החודלתי את-תירושי, המשמח אלוהים ואנשים; והלכתי, לנוע על-העצים.  ט,יד ויאמרו כל-העצים, אל-האטד:  לך אתה, מלוך-עלינו.  ט,טו ויאמר האטד, אל-העצים, אם באמת אתם מושחים אותי למלך עליכם, בואו חסו בצילי; ואם-אין--תצא אש מן-האטד, ותאכל את-ארזי הלבנון.  ט,טז ועתה, אם-באמת ובתמים עשיתם, ותמליכו, את-אבימלך; ואם-טובה עשיתם עם-ירובעל ועם-ביתו, ואם-כגמול ידיו עשיתם לו.  ט,יז אשר-נלחם אבי, עליכם; וישלך את-נפשו מנגד, ויצל אתכם מיד מדיין.  ט,יח ואתם קמתם על-בית אבי, היום, ותהרגו את-בניו שבעים איש, על-אבן אחת; ותמליכו את-אבימלך בן-אמתו, על-בעלי שכם, כי אחיכם, הוא.  ט,יט ואם-באמת ובתמים עשיתם עם-ירובעל ועם-ביתו, היום הזה--שמחו, באבימלך, וישמח גם-הוא, בכם.  ט,כ ואם-אין--תצא אש מאבימלך, ותאכל את-בעלי שכם ואת-בית מילוא; ותצא אש מבעלי שכם, ומבית מילוא, ותאכל, את-אבימלך.  ט,כא וינס יותם, ויברח וילך בארה; ויישב שם, מפני אבימלך אחיו.  {פ}

ט,כב וישר אבימלך על-ישראל, שלוש שנים.  ט,כג וישלח אלוהים, רוח רעה, בין אבימלך, ובין בעלי שכם; ויבגדו בעלי-שכם, באבימלך.  ט,כד לבוא, חמס שבעים בני-ירובעל; ודמם, לשום על-אבימלך אחיהם אשר הרג אותם, ועל בעלי שכם, אשר-חיזקו את-ידיו להרוג את-אחיו.  ט,כה וישימו לו בעלי שכם מארבים, על ראשי ההרים, ויגזלו, את כל-אשר-יעבור עליהם בדרך; ויוגד, לאבימלך.  {פ}

ט,כו ויבוא געל בן-עבד, ואחיו, ויעברו, בשכם; ויבטחו-בו, בעלי שכם.  ט,כז וייצאו השדה ויבצרו את-כרמיהם, וידרכו, ויעשו, הילולים; ויבואו, בית אלוהיהם, ויאכלו וישתו, ויקללו את-אבימלך.  ט,כח ויאמר געל בן-עבד, מי-אבימלך ומי-שכם כי נעבדנו--הלוא בן-ירובעל, וזבול פקידו; עבדו, את-אנשי חמור אבי שכם, ומדוע, נעבדנו אנחנו.  ט,כט ומי ייתן את-העם הזה, בידי, ואסירה, את-אבימלך; ויאמר, לאבימלך, רבה צבאך, וצאה.  ט,ל וישמע, זבול שר-העיר, את-דברי, געל בן-עבד; וייחר, אפו.  ט,לא וישלח מלאכים אל-אבימלך, בתורמה לאמור:  הנה געל בן-עבד ואחיו באים שכמה, והנם צרים את-העיר עליך.  ט,לב ועתה קום לילה, אתה והעם אשר-איתך; וארוב, בשדה.  ט,לג והיה בבוקר כזרוח השמש, תשכים ופשטת על-העיר; והנה-הוא והעם אשר-איתו, יוצאים אליך, ועשית לו, כאשר תמצא ידך.  ט,לד ויקם אבימלך וכל-העם אשר-עימו, לילה; ויארבו על-שכם, ארבעה ראשים.  ט,לה וייצא, געל בן-עבד, ויעמוד, פתח שער העיר; ויקם אבימלך והעם אשר-איתו, מן-המארב.  ט,לו וירא-געל, את-העם, ויאמר אל-זבול, הנה-עם יורד מראשי ההרים; ויאמר אליו זבול, את צל ההרים אתה רואה כאנשים.  ט,לז ויוסף עוד געל, לדבר, ויאמר, הנה-עם יורדים מעם טבור הארץ; וראש-אחד בא, מדרך אילון מעוננים.  ט,לח ויאמר אליו זבול, איה איפוא פיך אשר תאמר, מי אבימלך, כי נעבדנו:  הלוא זה העם אשר מאסת בו, צא-נא עתה והילחם בו.  ט,לט וייצא געל, לפני בעלי שכם; ויילחם, באבימלך.  ט,מ וירדפהו אבימלך, וינס מפניו; וייפלו חללים רבים, עד-פתח השער.  ט,מא ויישב אבימלך, בארומה; ויגרש זבול את-געל ואת-אחיו, משבת בשכם.  {ס}

ט,מב ויהי, ממוחרת, וייצא העם, השדה; ויגידו, לאבימלך.  ט,מג וייקח את-העם, ויחצם לשלושה ראשים, ויארוב, בשדה; וירא, והנה העם יוצא מן-העיר, ויקם עליהם, ויכם.  ט,מד ואבימלך, והראשים אשר עימו, פשטו, ויעמדו פתח שער העיר; ושני הראשים, פשטו על-כל-אשר בשדה--ויכום.  ט,מה ואבימלך נלחם בעיר, כול היום ההוא, וילכוד את-העיר, ואת-העם אשר-בה הרג; וייתוץ, את-העיר, ויזרעהא, מלח.  {פ}

ט,מו וישמעו, כל-בעלי מגדל-שכם; ויבואו אל-צריח, בית אל ברית.  ט,מז ויוגד, לאבימלך:  כי התקבצו, כל-בעלי מגדל-שכם.  ט,מח ויעל אבימלך הר-צלמון, הוא וכל-העם אשר-איתו, וייקח אבימלך את-הקרדומות בידו ויכרות שוכת עצים, ויישאהא וישם על-שכמו; ויאמר אל-העם אשר-עימו, מה ראיתם עשיתי--מהרו, עשו כמוני.  ט,מט ויכרתו גם-כל-העם איש שוכו, וילכו אחרי אבימלך וישימו על-הצריח, ויציתו עליהם את-הצריח, באש; וימותו גם כל-אנשי מגדל-שכם, כאלף--איש ואישה.  {פ}

ט,נ וילך אבימלך, אל-תבץ; וייחן בתבץ, וילכדה.  ט,נא ומגדל-עוז, היה בתוך-העיר, וינוסו שמה כל-האנשים והנשים וכול בעלי העיר, ויסגרו בעדם; ויעלו, על-גג המגדל.  ט,נב ויבוא אבימלך עד-המגדל, ויילחם בו; וייגש עד-פתח המגדל, לשורפו באש.  ט,נג ותשלך אישה אחת, פלח רכב--על-ראש אבימלך; ותריץ, את-גולגולתו.  ט,נד ויקרא מהרה אל-הנער נושא כליו, ויאמר לו שלוף חרבך ומותתני--פן-יאמרו לי, אישה הרגתהו; וידקרהו נערו, וימות.  ט,נה ויראו איש-ישראל, כי מת אבימלך; וילכו, איש למקומו.  ט,נו וישב אלוהים, את רעת אבימלך, אשר עשה לאביו, להרוג את-שבעים אחיו.  ט,נז ואת, כל-רעת אנשי שכם, השיב אלוהים, בראשם; ותבוא אליהם, קללת יותם בן-ירובעל.  {פ}

י,א ויקם אחרי אבימלך להושיע את-ישראל, תולע בן-פואה בן-דודו--איש יששכר; והוא-יושב בשמיר, בהר אפריים.  י,ב וישפוט, את-ישראל, עשרים ושלוש, שנה; וימת, וייקבר בשמיר.  {פ}

י,ג ויקם אחריו, יאיר הגלעדי; וישפוט, את-ישראל, עשרים ושתיים, שנה.  י,ד ויהי-לו שלושים בנים, רוכבים על-שלושים עיירים, ושלושים עיירים, להם; להם יקראו חוות יאיר, עד היום הזה, אשר, בארץ הגלעד.  י,ה וימת יאיר, וייקבר בקמון.  {פ}

י,ו ויוסיפו בני ישראל, לעשות הרע בעיני יהוה, ויעבדו את-הבעלים ואת-העשתרות ואת-אלוהי ארם ואת-אלוהי צידון ואת אלוהי מואב ואת אלוהי בני-עמון, ואת אלוהי פלשתים; ויעזבו את-יהוה, ולא עבדוהו.  י,ז וייחר-אף יהוה, בישראל; וימכרם, ביד-פלשתים, וביד, בני עמון.  י,ח וירעצו וירוצצו את-בני ישראל, בשנה ההיא:  שמונה עשרה שנה, את-כל-בני ישראל אשר בעבר הירדן--בארץ האמורי, אשר בגלעד.  י,ט ויעברו בני-עמון את-הירדן, להילחם גם-ביהודה ובבנימין ובבית אפריים; ותצר לישראל, מאוד.  י,י ויזעקו בני ישראל, אל-יהוה לאמור:  חטאנו לך--וכי עזבנו את-אלוהינו, ונעבוד את-הבעלים.  {פ}

י,יא ויאמר יהוה, אל-בני ישראל:  הלוא ממצריים ומן-האמורי, ומן-בני עמון ומן-פלשתים.  י,יב וצידונים ועמלק ומעון, לחצו אתכם; ותצעקו אליי, ואושיעה אתכם מידם.  י,יג ואתם עזבתם אותי, ותעבדו אלוהים אחרים; לכן לא-אוסיף, להושיע אתכם.  י,יד לכו, וזעקו אל-האלוהים, אשר בחרתם, בם:  המה יושיעו לכם, בעת צרתכם.  י,טו ויאמרו בני-ישראל אל-יהוה, חטאנו--עשה-אתה לנו, ככל-הטוב בעיניך:  אך הצילנו נא, היום הזה.  י,טז ויסירו את-אלוהי הנכר, מקרבם, ויעבדו, את-יהוה; ותקצר נפשו, בעמל ישראל.  {פ}

י,יז וייצעקו בני עמון, ויחנו בגלעד; וייאספו בני ישראל, ויחנו במצפה.  י,יח ויאמרו העם שרי גלעד, איש אל-ריעהו, מי האיש, אשר יחל להילחם בבני עמון--יהיה לראש, לכול יושבי גלעד.  {פ}

יא,א ויפתח הגלעדי, היה גיבור חיל, והוא, בן-אישה זונה; ויולד גלעד, את-יפתח.  יא,ב ותלד אשת-גלעד לו, בנים; ויגדלו בני-האישה ויגרשו את-יפתח, ויאמרו לו לא-תנחל בבית-אבינו--כי בן-אישה אחרת, אתה.  יא,ג ויברח יפתח מפני אחיו, ויישב בארץ טוב; ויתלקטו אל-יפתח אנשים ריקים, וייצאו עימו.  {פ}

יא,ד ויהי, מימים; ויילחמו בני-עמון, עם-ישראל.  יא,ה ויהי, כאשר-נלחמו בני-עמון עם-ישראל; וילכו זקני גלעד, לקחת את-יפתח מארץ טוב.  יא,ו ויאמרו ליפתח--לכה, והיית לנו לקצין; ונילחמה, בבני עמון.  יא,ז ויאמר יפתח, לזקני גלעד, הלוא אתם שנאתם אותי, ותגרשוני מבית אבי; ומדוע באתם אליי, עתה, כאשר, צר לכם.  יא,ח ויאמרו זקני גלעד אל-יפתח, לכן עתה שבנו אליך, והלכת עימנו, ונלחמת בבני עמון; והיית לנו לראש, לכול יושבי גלעד.  יא,ט ויאמר יפתח אל-זקני גלעד, אם-משיבים אתם אותי להילחם בבני עמון, ונתן יהוה אותם, לפניי--אנוכי, אהיה לכם לראש.  יא,י ויאמרו זקני-גלעד, אל-יפתח:  יהוה, יהיה שומע בינותינו--אם-לא כדברך, כן נעשה.  יא,יא וילך יפתח עם-זקני גלעד, וישימו העם אותו עליהם לראש ולקצין; וידבר יפתח את-כל-דבריו לפני יהוה, במצפה.  {פ}

יא,יב וישלח יפתח מלאכים, אל-מלך בני-עמון לאמור:  מה-לי ולך, כי-באת אליי להילחם בארצי.  יא,יג ויאמר מלך בני-עמון אל-מלאכי יפתח, כי-לקח ישראל את-ארצי בעלותו ממצריים, מארנון ועד-היבוק, ועד-הירדן; ועתה, השיבה אתהן בשלום.  יא,יד ויוסף עוד, יפתח; וישלח, מלאכים, אל-מלך, בני עמון.  יא,טו ויאמר לו, כה אמר יפתח:  לא-לקח ישראל את-ארץ מואב, ואת-ארץ בני עמון.  יא,טז כי, בעלותם ממצריים; וילך ישראל במדבר עד-ים-סוף, ויבוא קדשה.  יא,יז וישלח ישראל מלאכים אל-מלך אדום לאמור אעברה-נא בארצך, ולא שמע מלך אדום, וגם אל-מלך מואב שלח, ולא אבה; ויישב ישראל, בקדש.  יא,יח וילך במדבר, ויסב את-ארץ אדום ואת-ארץ מואב, ויבוא ממזרח-שמש לארץ מואב, ויחנון בעבר ארנון; ולא-באו בגבול מואב, כי ארנון גבול מואב.  יא,יט וישלח ישראל מלאכים, אל-סיחון מלך-האמורי מלך חשבון; ויאמר לו ישראל, נעברה-נא בארצך עד-מקומי.  יא,כ ולא-האמין סיחון את-ישראל, עבור בגבולו, ויאסוף סיחון את-כל-עמו, ויחנו ביהצה; ויילחם, עם-ישראל.  יא,כא וייתן יהוה אלוהי-ישראל את-סיחון ואת-כל-עמו, ביד ישראל--ויכום; ויירש, ישראל, את כל-ארץ האמורי, יושב הארץ ההיא.  יא,כב ויירשו, את כל-גבול האמורי--מארנון, ועד-היבוק, ומן-המדבר, ועד-הירדן.  יא,כג ועתה יהוה אלוהי ישראל, הוריש את-האמורי, מפני, עמו ישראל; ואתה, תירשנו.  יא,כד הלוא את אשר יורישך, כמוש אלוהיך--אותו תירש; ואת כל-אשר הוריש יהוה אלוהינו, מפנינו--אותו נירש.  יא,כה ועתה, הטוב טוב אתה, מבלק בן-ציפור, מלך מואב:  הרוב רב עם-ישראל, אם-נלחום נלחם בם.  יא,כו בשבת ישראל בחשבון ובבנותיה ובערעור ובבנותיה, ובכל-הערים אשר על-ידי ארנון, שלוש מאות, שנה--ומדוע לא-הצלתם, בעת ההיא.  יא,כז ואנוכי, לא-חטאתי לך, ואתה עושה איתי רעה, להילחם בי:  ישפוט יהוה השופט, היום, בין בני ישראל, ובין בני עמון.  יא,כח ולא שמע, מלך בני עמון, אל-דברי יפתח, אשר שלח אליו.  {פ}

יא,כט ותהי על-יפתח רוח יהוה, ויעבור את-הגלעד ואת-מנשה; ויעבור, את-מצפה גלעד, וממצפה גלעד, עבר בני עמון.  יא,ל ויידר יפתח נדר ליהוה, ויאמר:  אם-נתון תיתן את-בני עמון, בידי.  יא,לא והיה היוצא, אשר ייצא מדלתי ביתי לקראתי, בשובי בשלום, מבני עמון--והיה, ליהוה, והעליתיהו, עולה.  {פ}

יא,לב ויעבור יפתח אל-בני עמון, להילחם בם; וייתנם יהוה, בידו.  יא,לג ויכם מערוער ועד-בואכה מינית עשרים עיר, ועד אביל כרמים, מכה, גדולה מאוד; וייכנעו בני עמון, מפני בני ישראל.  {פ}

יא,לד ויבוא יפתח המצפה, אל-ביתו, והנה בתו יוצאת לקראתו, בתופים ובמחולות:  ורק היא יחידה, אין-לו ממנו בן או-בת.  יא,לה ויהי כראותו אותה ויקרע את-בגדיו, ויאמר אהה בתי הכרע הכרעתיני, ואת, היית בעוכריי; ואנוכי, פציתי פי אל-יהוה, ולא אוכל, לשוב.  יא,לו ותאמר אליו, אבי פצית את-פיך אל-יהוה--עשה לי, כאשר יצא מפיך:  אחרי אשר עשה לך יהוה נקמות, מאויביך--מבני עמון.  יא,לז ותאמר, אל-אביה, ייעשה לי, הדבר הזה:  הרפה ממני שניים חודשים, ואלכה וירדתי על-ההרים, ואבכה על-בתוליי, אנוכי וריעותיי.  יא,לח ויאמר לכי, וישלח אותה שני חודשים; ותלך היא וריעותיה, ותבך על-בתוליה על-ההרים.  יא,לט ויהי מקץ שניים חודשים, ותשב אל-אביה, ויעש לה, את-נדרו אשר נדר; והיא לא-ידעה איש, ותהי-חוק בישראל.  יא,מ מימים ימימה, תלכנה בנות ישראל, לתנות, לבת-יפתח הגלעדי--ארבעת ימים, בשנה.  {פ}

יב,א וייצעק איש אפריים, ויעבור צפונה; ויאמרו ליפתח מדוע עברת להילחם בבני-עמון, ולנו לא קראת ללכת עימך--ביתך, נשרוף עליך באש.  יב,ב ויאמר יפתח, אליהם, איש ריב הייתי אני ועמי ובני-עמון, מאוד; ואזעק אתכם, ולא-הושעתם אותי מידם.  יב,ג ואראה כי-אינך מושיע, ואשימה נפשי בכפי ואעברה אל-בני עמון, וייתנם יהוה, בידי; ולמה עליתם אליי, היום הזה--להילחם בי.  יב,ד ויקבוץ יפתח את-כל-אנשי גלעד, ויילחם את-אפריים; ויכו אנשי גלעד את-אפריים, כי אמרו פליטי אפריים אתם--גלעד, בתוך אפריים בתוך מנשה.  יב,ה וילכוד גלעד את-מעברות הירדן, לאפריים; והיה כי יאמרו פליטי אפריים, אעבורה, ויאמרו לו אנשי-גלעד האפרתי אתה, ויאמר לא.  יב,ו ויאמרו לו אמור-נא שיבולת ויאמר סיבולת, ולא יכין לדבר כן, ויאחזו אותו, וישחטוהו אל-מעברות הירדן; וייפול בעת ההיא, מאפריים, ארבעים ושניים, אלף.  יב,ז וישפוט יפתח את-ישראל, שש שנים; וימת, יפתח הגלעדי, וייקבר, בערי גלעד.  {פ}

יב,ח וישפוט אחריו את-ישראל, אבצן מבית לחם.  יב,ט ויהי-לו שלושים בנים, ושלושים בנות שילח החוצה, ושלושים בנות, הביא לבניו מן-החוץ; וישפוט את-ישראל, שבע שנים.  יב,י וימת אבצן, וייקבר בבית לחם.  {פ}

יב,יא וישפוט אחריו את-ישראל, אילון הזבולוני; וישפוט את-ישראל, עשר שנים.  יב,יב וימת, אילון הזבולוני; וייקבר באיילון, בארץ זבולון.  {פ}

יב,יג וישפוט אחריו, את-ישראל, עבדון בן-הילל, הפרעתוני.  יב,יד ויהי-לו ארבעים בנים, ושלושים בני בנים, רוכבים, על-שבעים עיירים; וישפוט את-ישראל, שמונה שנים.  יב,טו וימת עבדון בן-הילל, הפרעתוני; וייקבר בפרעתון בארץ אפריים, בהר העמלקי.  {פ}

יג,א ויוסיפו בני ישראל, לעשות הרע בעיני יהוה; וייתנם יהוה ביד-פלשתים, ארבעים שנה.  {פ}

יג,ב ויהי איש אחד מצורעה ממשפחת הדני, ושמו מנוח; ואשתו עקרה, ולא ילדה.  יג,ג ויירא מלאך-יהוה, אל-האישה; ויאמר אליה, הנה-נא את-עקרה ולא ילדת, והרית, וילדת בן.  יג,ד ועתה הישמרי נא, ואל-תשתי יין ושיכר; ואל-תאכלי, כל-טמא.  יג,ה כי הנך הרה ויולדת בן, ומורה לא-יעלה על-ראשו--כי-נזיר אלוהים יהיה הנער, מן-הבטן; והוא, יחל להושיע את-ישראל--מיד פלשתים.  יג,ו ותבוא האישה, ותאמר לאישה לאמור, איש האלוהים בא אליי, ומראהו כמראה מלאך האלוהים נורא מאוד; ולא שאלתיהו אי-מזה הוא, ואת-שמו לא-הגיד לי.  יג,ז ויאמר לי, הנך הרה ויולדת בן; ועתה אל-תשתי יין ושיכר, ואל-תאכלי כל-טומאה--כי-נזיר אלוהים יהיה הנער, מן-הבטן עד-יום מותו.  {פ}

יג,ח ויעתר מנוח אל-יהוה, ויאמר:  בי אדוניי--איש האלוהים אשר שלחת יבוא-נא עוד אלינו, ויורנו מה-נעשה לנער היולד.  יג,ט וישמע האלוהים, בקול מנוח; ויבוא מלאך האלוהים עוד אל-האישה, והיא יושבת בשדה, ומנוח אישה, אין עימה.  יג,י ותמהר, האישה, ותרץ, ותגד לאישה; ותאמר אליו--הנה נראה אליי האיש, אשר-בא ביום אליי.  יג,יא ויקם וילך מנוח, אחרי אשתו; ויבוא, אל-האיש, ויאמר לו האתה האיש אשר-דיברת אל-האישה, ויאמר אני.  יג,יב ויאמר מנוח, עתה יבוא דבריך:  מה-יהיה משפט-הנער, ומעשהו.  יג,יג ויאמר מלאך יהוה, אל-מנוח:  מכול אשר-אמרתי אל-האישה, תישמר.  יג,יד מכול אשר-ייצא מגפן היין לא תאכל, ויין ושיכר אל-תשת, וכל-טומאה, אל-תאכל:  כול אשר-ציוויתיה, תשמור.  {ס}

יג,טו ויאמר מנוח, אל-מלאך יהוה:  נעצרה-נא אותך, ונעשה לפניך גדי עיזים.  יג,טז ויאמר מלאך יהוה אל-מנוח, אם-תעצרני לא-אוכל בלחמך, ואם-תעשה עולה, ליהוה תעלנה:  כי לא-ידע מנוח, כי-מלאך יהוה הוא.  יג,יז ויאמר מנוח אל-מלאך יהוה, מי שמך:  כי-יבוא דברך, וכיבדנוך.  יג,יח ויאמר לו מלאך יהוה, למה זה תשאל לשמי--והוא-פלאי.  {פ}

יג,יט וייקח מנוח את-גדי העיזים, ואת-המנחה, ויעל על-הצור, ליהוה; ומפליא לעשות, ומנוח ואשתו רואים.  יג,כ ויהי בעלות הלהב מעל המזבח, השמיימה, ויעל מלאך-יהוה, בלהב המזבח; ומנוח ואשתו רואים, וייפלו על-פניהם ארצה.  יג,כא ולא-יסף עוד מלאך יהוה, להיראה אל-מנוח ואל-אשתו; אז ידע מנוח, כי-מלאך יהוה הוא.  יג,כב ויאמר מנוח אל-אשתו, מות נמות:  כי אלוהים, ראינו.  יג,כג ותאמר לו אשתו, לו חפץ יהוה להמיתנו לא-לקח מידנו עולה ומנחה, ולא הראנו, את-כל-אלה; וכעת, לא השמיענו כזאת.  יג,כד ותלד האישה בן, ותקרא את-שמו שמשון; ויגדל הנער, ויברכהו יהוה.  יג,כה ותחל רוח יהוה, לפעמו במחנה-דן, בין צורעה, ובין אשתאול.  {פ}

יד,א ויירד שמשון, תמנתה; וירא אישה בתמנתה, מבנות פלשתים.  יד,ב ויעל, ויגד לאביו ולאימו, ויאמר אישה ראיתי בתמנתה, מבנות פלשתים; ועתה, קחו-אותה לי לאישה.  יד,ג ויאמר לו אביו ואימו, האין בבנות אחיך ובכל-עמי אישה--כי-אתה הולך לקחת אישה, מפלשתים הערלים; ויאמר שמשון אל-אביו אותה קח-לי, כי-היא ישרה בעיניי.  יד,ד ואביו ואימו לא ידעו, כי מיהוה היא--כי-תואנה הוא-מבקש, מפלשתים; ובעת ההיא, פלשתים מושלים בישראל.  יד,ה ויירד שמשון ואביו ואימו, תמנתה; ויבואו, עד-כרמי תמנתה, והנה כפיר אריות, שואג לקראתו.  יד,ו ותצלח עליו רוח יהוה, וישסעהו כשסע הגדי, ומאומה, אין בידו; ולא הגיד לאביו ולאימו, את אשר עשה.  יד,ז ויירד, וידבר לאישה; ותישר, בעיני שמשון.  יד,ח וישב מימים, לקחתה, ויסר לראות, את מפלת האריה; והנה עדת דבורים בגוויית האריה, ודבש.  יד,ט וירדהו אל-כפיו, וילך הלוך ואכול, וילך אל-אביו ואל-אימו, וייתן להם ויאכלו; ולא-הגיד להם, כי מגוויית האריה רדה הדבש.  יד,י ויירד אביהו, אל-האישה; ויעש שם שמשון משתה, כי כן יעשו הבחורים.  יד,יא ויהי, כראותם אותו; ויקחו שלושים מריעים, ויהיו איתו.  יד,יב ויאמר להם שמשון, אחודה-נא לכם חידה:  אם-הגד תגידו אותה לי שבעת ימי המשתה, ומצאתם--ונתתי לכם שלושים סדינים, ושלושים חליפות בגדים.  יד,יג ואם-לא תוכלו, להגיד לי--ונתתם אתם לי שלושים סדינים, ושלושים חליפות בגדים; ויאמרו לו--חודה חידתך, ונשמענה.  יד,יד ויאמר להם, מהאוכל יצא מאכל, ומעז, יצא מתוק; ולא יכלו להגיד החידה, שלושת ימים.  יד,טו ויהי ביום השביעי, ויאמרו לאשת-שמשון פתי את-אישך ויגד-לנו את-החידה--פן-נשרוף אותך ואת-בית אביך, באש; הליירשנו, קראתם לנו הלוא.  יד,טז ותבך אשת שמשון עליו, ותאמר רק-שנאתני ולא אהבתני--החידה חדת לבני עמי, ולי לא הגדת; ויאמר לה, הנה לאבי ולאימי לא הגדתי--ולך אגיד.  יד,יז ותבך עליו שבעת הימים, אשר-היה להם המשתה; ויהי ביום השביעי, ויגד-לה כי הציקתהו, ותגד החידה, לבני עמה.  יד,יח ויאמרו לו אנשי העיר ביום השביעי, בטרם יבוא החרסה, מה-מתוק מדבש, ומה עז מארי; ויאמר להם--לולא חרשתם בעגלתי, לא מצאתם חידתי.  יד,יט ותצלח עליו רוח יהוה, ויירד אשקלון ויך מהם שלושים איש וייקח את-חליצותם, וייתן החליפות, למגידי החידה; וייחר אפו, ויעל בית אביהו.  יד,כ ותהי, אשת שמשון, למריעהו, אשר ריעה לו.  {פ}

טו,א ויהי מימים בימי קציר-חיטים, ויפקוד שמשון את-אשתו בגדי עיזים, ויאמר, אבואה אל-אשתי החדרה; ולא-נתנו אביה, לבוא.  טו,ב ויאמר אביה, אמור אמרתי כי-שנוא שנאתה, ואתננה, למריעך; הלוא אחותה הקטנה טובה ממנה, תהי-נא לך תחתיה.  טו,ג ויאמר להם שמשון, ניקיתי הפעם מפלשתים:  כי-עושה אני עימם, רעה.  טו,ד וילך שמשון, וילכוד שלוש-מאות שועלים; וייקח לפידים, ויפן זנב אל-זנב, וישם לפיד אחד בין-שני הזנבות, בתווך.  טו,ה ויבער-אש בלפידים, וישלח בקמות פלשתים; ויבער מגדיש ועד-קמה, ועד-כרם זית.  טו,ו ויאמרו פלשתים, מי עשה זאת, ויאמרו שמשון חתן התמני, כי לקח את-אשתו וייתנה למריעהו; ויעלו פלשתים, וישרפו אותה ואת-אביה באש.  טו,ז ויאמר להם שמשון, אם-תעשון כזאת:  כי אם-ניקמתי בכם, ואחר אחדל.  טו,ח ויך אותם שוק על-ירך, מכה גדולה; ויירד ויישב, בסעיף סלע עיטם.  {פ}

טו,ט ויעלו פלשתים, ויחנו ביהודה; ויינטשו, בלחי.  טו,י ויאמרו איש יהודה, למה עליתם עלינו; ויאמרו, לאסור את-שמשון עלינו, לעשות לו, כאשר עשה לנו.  טו,יא ויירדו שלושת אלפים איש מיהודה, אל-סעיף סלע עיטם, ויאמרו לשמשון הלוא ידעת כי-מושלים בנו פלשתים, ומה-זאת עשית לנו; ויאמר להם--כאשר עשו לי, כן עשיתי להם.  טו,יב ויאמרו לו לאסורך ירדנו, לתיתך ביד-פלשתים; ויאמר להם, שמשון, הישבעו לי, פן-תפגעון בי אתם.  טו,יג ויאמרו לו לאמור, לא כי-אסור נאסורך ונתנוך בידם, והמת, לא נמיתך; ויאסרוהו, בשניים עבותים חדשים, ויעלוהו, מן-הסלע.  טו,יד הוא-בא עד-לחי, ופלשתים הריעו לקראתו; ותצלח עליו רוח יהוה, ותהיינה העבותים אשר על-זרועותיו כפשתים אשר בערו באש, ויימסו אסוריו, מעל ידיו.  טו,טו וימצא לחי-חמור, טרייה; וישלח ידו וייקחהא, ויך-בה אלף איש.  טו,טז ויאמר שמשון--בלחי החמור, חמור חמורתיים; בלחי החמור, הכיתי אלף איש.  טו,יז ויהי ככלותו לדבר, וישלך הלחי מידו; ויקרא למקום ההוא, רמת לחי.  טו,יח ויצמא, מאוד, ויקרא אל-יהוה ויאמר, אתה נתת ביד-עבדך את-התשועה הגדולה הזאת; ועתה אמות בצמא, ונפלתי ביד הערלים.  טו,יט ויבקע אלוהים את-המכתש אשר-בלחי, וייצאו ממנו מים וישת, ותשב רוחו, ויחי; על-כן קרא שמה, עין הקורא אשר בלחי, עד, היום הזה.  טו,כ וישפוט את-ישראל בימי פלשתים, עשרים שנה.  {פ}

טז,א וילך שמשון, עזתה; וירא-שם אישה זונה, ויבוא אליה.  טז,ב לעזתים לאמור, בא שמשון הנה, ויסובו ויארבו-לו כל-הלילה, בשער העיר; ויתחרשו כל-הלילה לאמור, עד-אור הבוקר והרגנוהו.  טז,ג וישכב שמשון, עד-חצי הלילה, ויקם בחצי הלילה ויאחוז בדלתות שער-העיר ובשתי המזוזות, וייסעם עם-הבריח וישם על-כתפיו; ויעלם אל-ראש ההר, אשר על-פני חברון.  {פ}

טז,ד ויהי, אחרי-כן, ויאהב אישה, בנחל שורק; ושמה, דלילה.  טז,ה ויעלו אליה סרני פלשתים, ויאמרו לה פתי אותו וראי במה כוחו גדול, ובמה נוכל לו, ואסרנוהו לענותו; ואנחנו, ניתן-לך, איש, אלף ומאה כסף.  טז,ו ותאמר דלילה, אל-שמשון, הגידה-נא לי, במה כוחך גדול; ובמה תיאסר, לענותך.  טז,ז ויאמר אליה, שמשון, אם-יאסרוני בשבעה יתרים לחים, אשר לא-חורבו--וחליתי והייתי, כאחד האדם.  טז,ח ויעלו-לה סרני פלשתים, שבעה יתרים לחים--אשר לא-חורבו; ותאסרהו, בהם.  טז,ט והאורב, יושב לה בחדר, ותאמר אליו, פלשתים עליך שמשון; וינתק, את-היתרים, כאשר יינתק פתיל-הנעורת בהריחו אש, ולא נודע כוחו.  טז,י ותאמר דלילה, אל-שמשון, הנה התלת בי, ותדבר אליי כזבים; עתה הגידה-נא לי, במה תיאסר.  טז,יא ויאמר אליה--אם-אסור יאסרוני בעבותים חדשים, אשר לא-נעשה בהם מלאכה:  וחליתי והייתי, כאחד האדם.  טז,יב ותיקח דלילה עבותים חדשים ותאסרהו בהם, ותאמר אליו פלשתים עליך שמשון, והאורב, יושב בחדר; וינתקם מעל זרועותיו, כחוט.  טז,יג ותאמר דלילה אל-שמשון, עד-הנה התלת בי ותדבר אליי כזבים--הגידה לי, במה תיאסר; ויאמר אליה--אם-תארגי את-שבע מחלפות ראשי, עם-המסכת.  טז,יד ותתקע, ביתד, ותאמר אליו, פלשתים עליך שמשון; וייקץ, משנתו, וייסע את-היתד הארג, ואת-המסכת.  טז,טו ותאמר אליו, איך תאמר אהבתיך, וליבך, אין איתי:  זה שלוש פעמים, התלת בי, ולא-הגדת לי, במה כוחך גדול.  טז,טז ויהי כי-הציקה לו בדבריה, כל-הימים--ותאלצהו; ותקצר נפשו, למות.  טז,יז ויגד-לה את-כל-ליבו, ויאמר לה מורה לא-עלה על-ראשי--כי-נזיר אלוהים אני, מבטן אימי; אם-גולחתי וסר ממני כוחי, וחליתי והייתי ככל-האדם.  טז,יח ותרא דלילה, כי-הגיד לה את-כל-ליבו, ותשלח ותקרא לסרני פלשתים לאמור עלו הפעם, כי-הגיד לי את-כל-ליבו; ועלו אליה סרני פלשתים, ויעלו הכסף בידם.  טז,יט ותיישנהו, על-ברכיה, ותקרא לאיש, ותגלח את-שבע מחלפות ראשו; ותחל, לענותו, ויסר כוחו, מעליו.  טז,כ ותאמר, פלשתים עליך שמשון; וייקץ משנתו, ויאמר אצא כפעם בפעם ואינער, והוא לא ידע, כי יהוה סר מעליו.  טז,כא ויאחזוהו פלשתים, וינקרו את-עיניו; ויורידו אותו עזתה, ויאסרוהו בנחושתיים, ויהי טוחן, בבית האסורים.  טז,כב ויחל שיער-ראשו לצמח, כאשר גולח.  {פ}

טז,כג וסרני פלשתים, נאספו לזבוח זבח-גדול לדגון אלוהיהם--ולשמחה; ויאמרו--נתן אלוהינו בידנו, את שמשון אויבנו.  טז,כד ויראו אותו העם, ויהללו את-אלוהיהם:  כי אמרו, נתן אלוהינו בידנו את-אויבנו, ואת מחריב ארצנו, ואשר הרבה את-חללינו.  טז,כה ויהי, כטוב ליבם, ויאמרו, קראו לשמשון וישחק-לנו; ויקראו לשמשון מבית האסורים, ויצחק לפניהם, ויעמידו אותו, בין העמודים.  טז,כו ויאמר שמשון אל-הנער המחזיק בידו, הניחה אותי, והמישני את-העמודים, אשר הבית נכון עליהם; ואישען, עליהם.  טז,כז והבית, מלא האנשים והנשים, ושמה, כול סרני פלשתים; ועל-הגג, כשלושת אלפים איש ואישה, הרואים, בשחוק שמשון.  טז,כח ויקרא שמשון אל-יהוה, ויאמר:  אדוניי יהוה זוכרני נא וחזקני נא אך הפעם הזה, האלוהים, ואינקמה נקם-אחת משתי עיניי, מפלשתים.  טז,כט וילפות שמשון את-שני עמודי התווך, אשר הבית נכון עליהם, וייסמך, עליהם--אחד בימינו, ואחד בשמאלו.  טז,ל ויאמר שמשון, תמות נפשי עם-פלשתים, ויט בכוח, וייפול הבית על-הסרנים ועל-כל-העם אשר-בו; ויהיו המתים, אשר המית במותו, רבים, מאשר המית בחייו.  טז,לא ויירדו אחיו וכל-בית אביהו, וישאו אותו, ויעלו ויקברו אותו בין צורעה ובין אשתאול, בקבר מנוח אביו; והוא שפט את-ישראל, עשרים שנה.  {פ}

יז,א ויהי-איש מהר-אפריים, ושמו מיכיהו.  יז,ב ויאמר לאימו אלף ומאה הכסף אשר לוקח-לך, ואת אלית וגם אמרת באוזניי, הנה-הכסף איתי, אני לקחתיו; ותאמר אימו, ברוך בני ליהוה.  יז,ג וישב את-אלף-ומאה הכסף, לאימו; ותאמר אימו הקדש הקדשתי את-הכסף ליהוה מידי לבני, לעשות פסל ומסכה, ועתה, אשיבנו לך.  יז,ד וישב את-הכסף, לאימו; ותיקח אימו מאתיים כסף ותיתנהו לצורף, ויעשהו פסל ומסכה, ויהי, בבית מיכיהו.  יז,ה והאיש מיכה, לו בית אלוהים; ויעש איפוד, ותרפים, וימלא את-יד אחד מבניו, ויהי-לו לכוהן.  יז,ו בימים ההם, אין מלך בישראל:  איש הישר בעיניו, יעשה.  {פ}

יז,ז ויהי-נער, מבית לחם יהודה, ממשפחת, יהודה; והוא לוי, והוא גר-שם.  יז,ח וילך האיש מהעיר, מבית לחם יהודה, לגור, באשר ימצא; ויבוא הר-אפריים עד-בית מיכה, לעשות דרכו.  יז,ט ויאמר-לו מיכה, מאיין תבוא; ויאמר אליו לוי אנוכי, מבית לחם יהודה, ואנוכי הולך, לגור באשר אמצא.  יז,י ויאמר לו מיכה שבה עימדי, והיה-לי לאב ולכוהן, ואנוכי אתן-לך עשרת כסף לימים, וערך בגדים ומחיתך; וילך, הלוי.  יז,יא ויואל הלוי, לשבת את-האיש; ויהי הנער לו, כאחד מבניו.  יז,יב וימלא מיכה את-יד הלוי, ויהי-לו הנער לכוהן; ויהי, בבית מיכה.  יז,יג ויאמר מיכה--עתה ידעתי, כי-ייטיב יהוה לי:  כי היה-לי הלוי, לכוהן.  {פ}

יח,א בימים ההם, אין מלך בישראל; ובימים ההם, שבט הדני מבקש-לו נחלה לשבת--כי לא-נפלה לו עד-היום ההוא בתוך-שבטי ישראל, בנחלה.  {פ}

יח,ב וישלחו בני-דן ממשפחתם חמישה אנשים מקצותם אנשים בני-חיל מצורעה ומאשתאול, לרגל את-הארץ ולחוקרה, ויאמרו אליהם, לכו חקרו את-הארץ; ויבואו הר-אפריים עד-בית מיכה, וילינו שם.  יח,ג המה, עם-בית מיכה, והמה הכירו, את-קול הנער הלוי; ויסורו שם, ויאמרו לו מי-הביאך הלום, ומה-אתה עושה בזה, ומה-לך פה.  יח,ד ויאמר אליהם--כזו וכזה, עשה לי מיכה; וישכרני, ואהי-לו לכוהן.  יח,ה ויאמרו לו, שאל-נא באלוהים; ונדעה--התצליח דרכנו, אשר אנחנו הולכים עליה.  יח,ו ויאמר להם הכוהן, לכו לשלום; נוכח יהוה, דרככם אשר תלכו-בה.  {פ}

יח,ז וילכו חמשת האנשים, ויבואו לישה; ויראו את-העם אשר-בקרבה יושבת-לבטח כמשפט צידונים שוקט ובוטח, ואין-מכלים דבר בארץ יורש עצר, ורחוקים המה מצידונים, ודבר אין-להם עם-אדם.  יח,ח ויבואו, אל-אחיהם, צורעה, ואשתאול; ויאמרו להם אחיהם, מה אתם.  יח,ט ויאמרו, קומה ונעלה עליהם, כי ראינו את-הארץ, והנה טובה מאוד; ואתם מחשים--אל-תיעצלו, ללכת לבוא לרשת את-הארץ.  יח,י כבואכם תבואו אל-עם בוטח, והארץ רחבת ידיים--כי-נתנה אלוהים, בידכם:  מקום אשר אין-שם מחסור, כל-דבר אשר בארץ.  יח,יא ויסעו משם ממשפחת הדני, מצורעה ומאשתאול, שש-מאות איש, חגור כלי מלחמה.  יח,יב ויעלו, ויחנו בקרית יערים--ביהודה; על-כן קראו למקום ההוא מחנה-דן, עד היום הזה--הנה, אחרי קרית יערים.  יח,יג ויעברו משם, הר-אפריים; ויבואו, עד-בית מיכה.  יח,יד ויענו חמשת האנשים, ההולכים לרגל את-הארץ ליש, ויאמרו אל-אחיהם, הידעתם כי יש בבתים האלה איפוד ותרפים ופסל ומסכה; ועתה, דעו מה-תעשו.  יח,טו ויסורו שמה, ויבואו אל-בית-הנער הלוי בית מיכה; וישאלו-לו, לשלום.  יח,טז ושש-מאות איש, חגורים כלי מלחמתם, ניצבים, פתח השער--אשר, מבני-דן.  יח,יז ויעלו חמשת האנשים, ההולכים לרגל את-הארץ--באו שמה, לקחו את-הפסל ואת-האיפוד ואת-התרפים ואת-המסכה; והכוהן, ניצב פתח השער, ושש-מאות האיש, החגור כלי המלחמה.  יח,יח ואלה, באו בית מיכה, ויקחו את-פסל האיפוד, ואת-התרפים ואת-המסכה; ויאמר אליהם הכוהן, מה אתם עושים.  יח,יט ויאמרו לו החרש שים-ידך על-פיך, ולך עימנו, והיה-לנו, לאב ולכוהן:  הטוב היותך כוהן, לבית איש אחד, או היותך כוהן, לשבט ולמשפחה בישראל.  יח,כ וייטב, לב הכוהן, וייקח את-האיפוד, ואת-התרפים ואת-הפסל; ויבוא, בקרב העם.  יח,כא ויפנו, וילכו; וישימו את-הטף ואת-המקנה, ואת-הכבודה--לפניהם.  יח,כב המה הרחיקו, מבית מיכה; והאנשים, אשר בבתים אשר עם-בית מיכה, נזעקו, וידביקו את-בני-דן.  יח,כג ויקראו, אל-בני-דן, ויסבו, פניהם; ויאמרו למיכה, מה-לך כי נזעקת.  יח,כד ויאמר את-אלוהיי אשר-עשיתי לקחתם ואת-הכוהן, ותלכו--ומה-לי עוד; ומה-זה תאמרו אליי, מה-לך.  יח,כה ויאמרו אליו בני-דן, אל-תשמע קולך עימנו--פן-יפגעו בכם, אנשים מרי נפש, ואספת נפשך, ונפש ביתך.  יח,כו וילכו בני-דן, לדרכם; וירא מיכה, כי-חזקים המה ממנו, וייפן, וישב אל-ביתו.  יח,כז והמה לקחו את אשר-עשה מיכה, ואת-הכוהן אשר היה-לו, ויבואו על-ליש על-עם שוקט ובוטח, ויכו אותם לפי-חרב; ואת-העיר, שרפו באש.  יח,כח ואין מציל כי רחוקה-היא מצידון, ודבר אין-להם עם-אדם, והיא, בעמק אשר לבית-רחוב; ויבנו את-העיר, ויישבו בה.  יח,כט ויקראו שם-העיר, דן, בשם דן אביהם, אשר יולד לישראל; ואולם ליש שם-העיר, לראשונה.  יח,ל ויקימו להם בני-דן, את-הפסל; ויהונתן בן-גרשום בן-מנשה הוא ובניו, היו כוהנים לשבט הדני, עד-יום, גלות הארץ.  יח,לא וישימו להם, את-פסל מיכה אשר עשה, כל-ימי היות בית-האלוהים, בשילה.  {פ}

יט,א ויהי בימים ההם, ומלך אין בישראל; ויהי איש לוי, גר בירכתי הר-אפריים, וייקח-לו אישה פילגש, מבית לחם יהודה.  יט,ב ותזנה עליו, פילגשו, ותלך מאיתו אל-בית אביה, אל-בית לחם יהודה; ותהי-שם, ימים ארבעה חודשים.  יט,ג ויקם אישה וילך אחריה, לדבר על-ליבה להשיבה, ונערו עימו, וצמד חמורים; ותביאהו, בית אביה, ויראהו אבי הנערה, וישמח לקראתו.  יט,ד ויחזק-בו חותנו אבי הנערה, ויישב איתו שלושת ימים; ויאכלו, וישתו, וילינו, שם.  יט,ה ויהי ביום הרביעי, וישכימו בבוקר ויקם ללכת; ויאמר אבי הנערה אל-חתנו, סעד ליבך פת-לחם--ואחר תלכו.  יט,ו ויישבו, ויאכלו שניהם יחדיו--וישתו; ויאמר אבי הנערה, אל-האיש, הואל-נא ולין, וייטב ליבך.  יט,ז ויקם האיש, ללכת; ויפצר-בו, חותנו, וישב, וילן שם.  יט,ח וישכם בבוקר ביום החמישי, ללכת, ויאמר אבי הנערה סעוד-נא לבבך, והתמהמהו עד-נטות היום; ויאכלו, שניהם.  יט,ט ויקם האיש ללכת, הוא ופילגשו ונערו; ויאמר לו חותנו אבי הנערה הנה נא רפה היום לערוב, לינו-נא הנה חנות היום לין פה וייטב לבבך, והשכמתם מחר לדרככם, והלכת לאוהלך.  יט,י ולא-אבה האיש, ללון, ויקם וילך ויבוא עד-נוכח יבוס, היא ירושלים; ועימו, צמד חמורים חבושים, ופילגשו, עימו.  יט,יא הם עם-יבוס, והיום רד מאוד; ויאמר הנער אל-אדוניו, לכה-נא ונסורה אל-עיר-היבוסי הזאת--ונלין בה.  יט,יב ויאמר אליו, אדוניו, לא נסור אל-עיר נוכרי, אשר לא-מבני ישראל הנה; ועברנו, עד-גבעה.  יט,יג ויאמר לנערו, לך ונקרבה באחד המקומות; ולנו בגבעה, או ברמה.  יט,יד ויעברו, וילכו; ותבוא להם השמש, אצל הגבעה אשר לבנימין.  יט,טו ויסורו שם, לבוא ללון בגבעה; ויבוא, ויישב ברחוב העיר, ואין איש מאסף-אותם הביתה, ללון.  יט,טז והנה איש זקן, בא מן-מעשהו מן-השדה בערב, והאיש מהר אפריים, והוא-גר בגבעה; ואנשי המקום, בני ימיני.  יט,יז ויישא עיניו, וירא את-האיש האורח--ברחוב העיר; ויאמר האיש הזקן אנה תלך, ומאיין תבוא.  יט,יח ויאמר אליו, עוברים אנחנו מבית-לחם יהודה עד-ירכתי הר-אפריים--משם אנוכי, ואלך עד-בית לחם יהודה; ואת-בית יהוה, אני הולך, ואין איש, מאסף אותי הביתה.  יט,יט וגם-תבן גם-מספוא, יש לחמורינו, וגם לחם ויין יש-לי ולאמתך, ולנער עם-עבדיך:  אין מחסור, כל-דבר.  יט,כ ויאמר האיש הזקן שלום לך, רק כל-מחסורך עליי; רק ברחוב, אל-תלן.  יט,כא ויביאהו לביתו, ויבל לחמורים; וירחצו, רגליהם, ויאכלו, וישתו.  יט,כב המה, מיטיבים את-ליבם, והנה אנשי העיר אנשי בני-בלייעל נסבו את-הבית, מתדפקים על-הדלת; ויאמרו, אל-האיש בעל הבית הזקן לאמור, הוצא את-האיש אשר-בא אל-ביתך, ונדענו.  יט,כג וייצא אליהם, האיש בעל הבית, ויאמר אליהם, אל-אחיי אל-תרעו נא; אחרי אשר-בא האיש הזה, אל-ביתי--אל-תעשו, את-הנבלה הזאת.  יט,כד הנה בתי הבתולה ופילגשהו, אוציאה-נא אותם וענו אותם, ועשו להם, הטוב בעיניכם; ולאיש הזה לא תעשו, דבר הנבלה הזאת.  יט,כה ולא-אבו האנשים, לשמוע לו, ויחזק האיש בפילגשו, ויוצא אליהם החוץ; ויידעו אותה ויתעללו-בה כל-הלילה, עד-הבוקר, וישלחוה, כעלות השחר.  יט,כו ותבוא האישה, לפנות הבוקר; ותיפול פתח בית-האיש, אשר-אדוניה שם--עד-האור.  יט,כז ויקם אדוניה בבוקר, ויפתח דלתות הבית, וייצא, ללכת לדרכו; והנה האישה פילגשו, נופלת פתח הבית, וידיה, על-הסף.  יט,כח ויאמר אליה קומי ונלכה, ואין עונה; וייקחהא, על-החמור, ויקם האיש, וילך למקומו.  יט,כט ויבוא אל-ביתו, וייקח את-המאכלת ויחזק בפילגשו, וינתחהא לעצמיה, לשנים עשר נתחים; וישלחהא, בכול גבול ישראל.  יט,ל והיה כל-הרואה, ואמר לא-נהייתה ולא-נראתה כזאת, למיום עלות בני-ישראל מארץ מצריים, עד היום הזה; שימו-לכם עליה, עוצו ודברו.  {פ}

כ,א וייצאו, כל-בני ישראל, ותיקהל העדה כאיש אחד למדן ועד-באר שבע, וארץ הגלעד--אל-יהוה, המצפה.  כ,ב ויתייצבו פינות כל-העם, כול שבטי ישראל--בקהל, עם האלוהים; ארבע מאות אלף איש רגלי, שולף חרב.  {פ}

כ,ג וישמעו בני בנימין, כי-עלו בני-ישראל המצפה; ויאמרו, בני ישראל, דברו, איכה נהייתה הרעה הזאת.  כ,ד ויען האיש הלוי, איש האישה הנרצחה--ויאמר:  הגבעתה אשר לבנימין, באתי אני ופילגשי ללון.  כ,ה ויקומו עליי בעלי הגבעה, ויסובו עליי את-הבית לילה; אותי דימו להרוג, ואת-פילגשי עינו ותמות.  כ,ו ואוחז בפילגשי, ואנתחהא, ואשלחהא, בכל-שדה נחלת ישראל:  כי עשו זימה ונבלה, בישראל.  כ,ז הנה כולכם, בני ישראל--הבו לכם דבר ועצה, הלום.  כ,ח ויקם, כל-העם, כאיש אחד, לאמור:  לא נלך איש לאוהלו, ולא נסור איש לביתו.  כ,ט ועתה--זה הדבר, אשר נעשה לגבעה:  עליה, בגורל.  כ,י ולקחנו עשרה אנשים למאה לכול שבטי ישראל, ומאה לאלף ואלף לרבבה, לקחת צידה, לעם--לעשות, לבואם לגבע בנימין, ככל-הנבלה, אשר עשה בישראל.  כ,יא וייאסף כל-איש ישראל, אל-העיר, כאיש אחד, חברים.  {פ}

כ,יב וישלחו שבטי ישראל, אנשים, בכל-שבטי בנימין, לאמור:  מה הרעה הזאת, אשר נהייתה בכם.  כ,יג ועתה תנו את-האנשים בני-בלייעל אשר בגבעה, ונמיתם, ונבערה רעה, מישראל; ולא אבו, בני בנימין, לשמוע, בקול אחיהם בני-ישראל.  כ,יד וייאספו בני-בנימין מן-הערים, הגבעתה, לצאת למלחמה, עם-בני ישראל.  כ,טו ויתפקדו בני בנימין ביום ההוא, מהערים, עשרים ושישה אלף איש, שולף חרב--לבד מיושבי הגבעה, התפקדו, שבע מאות, איש בחור.  כ,טז מכול העם הזה, שבע מאות איש בחור, איטר, יד-ימינו:  כל-זה, קולע באבן אל-השערה--ולא יחטיא.  {פ}

כ,יז ואיש ישראל התפקדו, לבד מבנימין, ארבע מאות אלף איש, שולף חרב:  כל-זה, איש מלחמה.  כ,יח ויקומו ויעלו בית-אל, וישאלו באלוהים, ויאמרו בני ישראל, מי יעלה-לנו בתחילה למלחמה עם-בני בנימין; ויאמר יהוה, יהודה בתחילה.  כ,יט ויקומו בני-ישראל, בבוקר; ויחנו, על-הגבעה.  כ,כ וייצא איש ישראל, למלחמה עם-בנימין; ויערכו איתם איש-ישראל מלחמה, אל-הגבעה.  כ,כא וייצאו בני-בנימין, מן-הגבעה; וישחיתו בישראל ביום ההוא, שניים ועשרים אלף איש--ארצה.  כ,כב ויתחזק העם, איש ישראל; ויוסיפו, לערוך מלחמה, במקום, אשר-ערכו שם ביום הראשון.  כ,כג ויעלו בני-ישראל, ויבכו לפני-יהוה עד-הערב, וישאלו ביהוה לאמור, האוסיף לגשת למלחמה עם-בני בנימין אחי; ויאמר יהוה, עלו אליו.  {פ}

כ,כד ויקרבו בני-ישראל אל-בני בנימין, ביום השני.  כ,כה וייצא בנימין לקראתם מן-הגבעה, ביום השני, וישחיתו בבני ישראל עוד שמונת עשר אלף איש, ארצה:  כל-אלה, שולפי חרב.  כ,כו ויעלו כל-בני ישראל וכל-העם ויבואו בית-אל, ויבכו ויישבו שם לפני יהוה, ויצומו ביום-ההוא, עד-הערב; ויעלו עולות ושלמים, לפני יהוה.  כ,כז וישאלו בני-ישראל, ביהוה; ושם, ארון ברית האלוהים, בימים, ההם.  כ,כח ופינחס בן-אלעזר בן-אהרון עומד לפניו, בימים ההם לאמור, האוסיף עוד לצאת למלחמה עם-בני-בנימין אחי, אם-אחדל; ויאמר יהוה עלו, כי מחר אתננו בידך.  כ,כט וישם ישראל אורבים, אל-הגבעה סביב.  {פ}

כ,ל ויעלו בני-ישראל אל-בני בנימין, ביום השלישי; ויערכו אל-הגבעה, כפעם בפעם.  כ,לא וייצאו בני-בנימין לקראת העם, הונתקו מן-העיר; ויחלו להכות מהעם חללים כפעם בפעם, במסילות אשר אחת עולה בית-אל ואחת גבעתה בשדה, כשלושים איש, בישראל.  כ,לב ויאמרו בני בנימין, ניגפים הם לפנינו כבראשונה; ובני ישראל אמרו, ננוסה ונתקנוהו, מן-העיר, אל-המסילות.  כ,לג וכול איש ישראל, קמו ממקומו, ויערכו, בבעל תמר; ואורב ישראל מגיח ממקומו, ממערה-גבע.  כ,לד ויבואו מנגד לגבעה עשרת אלפים איש בחור, מכל-ישראל, והמלחמה, כבדה; והם לא ידעו, כי-נוגעת עליהם הרעה.  {פ}

כ,לה וייגוף יהוה את-בנימין, לפני ישראל, וישחיתו בני ישראל בבנימין ביום ההוא, עשרים וחמישה אלף ומאה איש:  כל-אלה, שולף חרב.  כ,לו ויראו בני-בנימין, כי ניגפו; וייתנו איש-ישראל מקום, לבנימין, כי בטחו אל-האורב, אשר-שמו אל-הגבעה.  כ,לז והאורב החישו, ויפשטו אל-הגבעה; וימשוך, האורב, ויך את-כל-העיר, לפי-חרב.  כ,לח והמועד, היה לאיש ישראל--עם-האורב; הרב, להעלותם משאת העשן מן-העיר.  כ,לט ויהפוך איש-ישראל, במלחמה; ובנימין החל להכות חללים באיש-ישראל, כשלושים איש--כי אמרו, אך ניגוף ניגף הוא לפנינו כמלחמה הראשונה.  כ,מ והמשאת, החלה לעלות מן-העיר--עמוד עשן; וייפן בנימין אחריו, והנה עלה כליל-העיר השמיימה.  כ,מא ואיש ישראל הפך, וייבהל איש בנימין:  כי ראה, כי-נגעה עליו הרעה.  כ,מב ויפנו לפני איש ישראל, אל-דרך המדבר, והמלחמה, הדביקתהו; ואשר, מהערים, משחיתים אותו, בתוכו.  כ,מג כיתרו את-בנימין הרדיפוהו, מנוחה הדריכוהו, עד נוכח הגבעה, ממזרח-שמש.  כ,מד וייפלו, מבנימין, שמונה-עשר אלף, איש:  את-כל-אלה, אנשי-חיל.  כ,מה ויפנו וינוסו המדברה, אל-סלע הרימון, ויעוללוהו במסילות, חמשת אלפים איש; וידביקו אחריו עד-גדעום, ויכו ממנו אלפיים איש.  כ,מו ויהי כל-הנופלים מבנימין, עשרים וחמישה אלף איש שולף חרב--ביום ההוא:  את-כל-אלה, אנשי-חיל.  כ,מז ויפנו וינוסו המדברה, אל-סלע הרימון, שש מאות, איש; ויישבו בסלע רימון, ארבעה חודשים.  כ,מח ואיש ישראל שבו אל-בני בנימין, ויכום לפי-חרב, מעיר מתום עד-בהמה, עד כל-הנמצא; גם כל-הערים הנמצאות, שילחו באש.  {פ}

כא,א ואיש ישראל, נשבע במצפה לאמור:  איש ממנו, לא-ייתן בתו לבנימין לאישה.  כא,ב ויבוא העם, בית-אל, ויישבו שם עד-הערב, לפני האלוהים; וישאו קולם, ויבכו בכי גדול.  כא,ג ויאמרו--למה יהוה אלוהי ישראל, הייתה זאת בישראל:  להיפקד היום מישראל, שבט אחד.  כא,ד ויהי, ממוחרת, וישכימו העם, ויבנו-שם מזבח; ויעלו עולות, ושלמים.  {פ}

כא,ה ויאמרו, בני ישראל, מי אשר לא-עלה בקהל מכל-שבטי ישראל, אל-יהוה:  כי השבועה הגדולה הייתה, לאשר לא-עלה אל-יהוה המצפה לאמור--מות יומת.  כא,ו ויינחמו בני ישראל, אל-בנימין אחיו; ויאמרו, נגדע היום שבט אחד מישראל.  כא,ז מה-נעשה להם לנותרים, לנשים; ואנחנו נשבענו ביהוה, לבלתי תת-להם מבנותינו לנשים.  כא,ח ויאמרו--מי אחד משבטי ישראל, אשר לא-עלה אל-יהוה המצפה; והנה לא בא-איש אל-המחנה, מיבש גלעד--אל-הקהל.  כא,ט ויתפקד, העם; והנה אין-שם איש, מיושבי יבש גלעד.  כא,י וישלחו-שם העדה, שנים-עשר אלף איש--מבני החיל; ויצוו אותם לאמור, לכו והכיתם את-יושבי יבש גלעד לפי-חרב, והנשים, והטף.  כא,יא וזה הדבר, אשר תעשו:  כל-זכר, וכל-אישה יודעת משכב-זכר--תחרימו.  כא,יב וימצאו מיושבי יבש גלעד, ארבע מאות נערה בתולה, אשר לא-ידעה איש, למשכב זכר; ויביאו אותם אל-המחנה שילה, אשר בארץ כנען.  {פ}

כא,יג וישלחו, כל-העדה, וידברו אל-בני בנימין, אשר בסלע רימון; ויקראו להם, שלום.  כא,יד וישב בנימין, בעת ההיא, וייתנו להם הנשים, אשר חייו מנשי יבש גלעד; ולא-מצאו להם, כן.  כא,טו והעם ניחם, לבנימין:  כי-עשה יהוה פרץ, בשבטי ישראל.  כא,טז ויאמרו זקני העדה, מה-נעשה לנותרים לנשים:  כי-נשמדה מבנימין, אישה.  כא,יז ויאמרו, ירושת פליטה לבנימין; ולא-יימחה שבט, מישראל.  כא,יח ואנחנו, לא נוכל לתת-להם נשים--מבנותינו:  כי-נשבעו בני-ישראל, לאמור, ארור, נותן אישה לבנימין.  {ס}

כא,יט ויאמרו הנה חג-יהוה בשילה מימים ימימה, אשר מצפונה לבית-אל מזרחה השמש, למסילה, העולה מבית-אל שכמה--ומנגב, ללבונה.  כא,כ ויצוו, את-בני בנימין לאמור:  לכו, וארבתם בכרמים.  כא,כא וראיתם, והנה אם-ייצאו בנות-שילה לחול במחולות, ויצאתם מן-הכרמים, וחטפתם לכם איש אשתו מבנות שילה; והלכתם, ארץ בנימין.  כא,כב והיה כי-יבואו אבותם או אחיהם לריב אלינו, ואמרנו אליהם חונונו אותם--כי לא לקחנו איש אשתו, במלחמה:  כי לא אתם נתתם להם, כעת תאשמו.  {ס}

כא,כג ויעשו-כן, בני בנימין, וישאו נשים למספרם, מן-המחוללות אשר גזלו; וילכו, וישובו אל-נחלתם, ויבנו את-הערים, ויישבו בהם.  כא,כד ויתהלכו משם בני-ישראל בעת ההיא, איש לשבטו ולמשפחתו; וייצאו משם, איש לנחלתו.  {פ}

כא,כה בימים ההם, אין מלך בישראל:  איש הישר בעיניו, יעשה.  {ש}

שמואל

א א,א ויהי איש אחד מן-הרמתיים, צופים--מהר אפריים; ושמו אלקנה בן-ירוחם בן-אליהוא, בן-תוחו בן-צוף--אפרתי.  א א,ב ולו, שתי נשים--שם אחת חנה, ושם השנית פנינה; ויהי לפנינה ילדים, ולחנה אין ילדים.  א א,ג ועלה האיש ההוא מעירו מימים ימימה, להשתחוות ולזבוח ליהוה צבאות בשילה; ושם שני בני-עלי, חופני ופינחס, כוהנים, ליהוה.  א א,ד ויהי היום, ויזבח אלקנה; ונתן לפנינה אשתו, ולכל-בניה ובנותיה--מנות.  א א,ה ולחנה, ייתן מנה אחת אפיים:  כי את-חנה אהב, ויהוה סגר רחמה.  א א,ו וכיעסתה צרתה גם-כעס, בעבור הרעימה:  כי-סגר יהוה, בעד רחמה.  א א,ז וכן יעשה שנה בשנה, מדי עלותה בבית יהוה--כן, תכעיסנה; ותבכה, ולא תאכל.  א א,ח ויאמר לה אלקנה אישה, חנה למה תבכי ולמה לא תאכלי, ולמה, יירע לבבך:  הלוא אנוכי טוב לך, מעשרה בנים.  א א,ט ותקם חנה, אחרי אוכלה בשילה ואחרי שתה; ועלי הכוהן, יושב על-הכיסא, על-מזוזת, היכל יהוה.  א א,י והיא, מרת נפש; ותתפלל על-יהוה, ובכה תבכה.  א א,יא ותידור נדר ותאמר, יהוה צבאות אם-ראה תראה בעוני אמתך וזכרתני ולא-תשכח את-אמתך, ונתת לאמתך, זרע אנשים--ונתתיו ליהוה כל-ימי חייו, ומורה לא-יעלה על-ראשו.  א א,יב והיה כי הרבתה, להתפלל לפני יהוה; ועלי, שומר את-פיה.  א א,יג וחנה, היא מדברת על-ליבה--רק שפתיה נעות, וקולה לא יישמע; ויחשבהא עלי, לשיכורה.  א א,יד ויאמר אליה עלי, עד-מתיי תשתכרין; הסירי את-יינך, מעלייך.  א א,טו ותען חנה ותאמר, לא אדוני, אישה קשת-רוח אנוכי, ויין ושיכר לא שתיתי; ואשפוך את-נפשי, לפני יהוה.  א א,טז אל-תיתן, את-אמתך, לפני, בת-בלייעל:  כי-מרוב שיחי וכעסי, דיברתי עד-הנה.  א א,יז ויען עלי ויאמר, לכי לשלום; ואלוהי ישראל, ייתן את-שלתך, אשר שאלת, מעימו.  א א,יח ותאמר, תמצא שפחתך חן בעיניך; ותלך האישה לדרכה ותאכל, ופניה לא-היו-לה עוד.  א א,יט וישכימו בבוקר, וישתחוו לפני יהוה, וישובו ויבואו אל-ביתם, הרמתה; ויידע אלקנה את-חנה אשתו, ויזכרהא יהוה.  א א,כ ויהי לתקופות הימים, ותהר חנה ותלד בן; ותקרא את-שמו שמואל, כי מיהוה שאלתיו.  א א,כא ויעל האיש אלקנה, וכל-ביתו, לזבוח ליהוה את-זבח הימים, ואת-נדרו.  א א,כב וחנה, לא עלתה:  כי-אמרה לאישה, עד ייגמל הנער והביאותיו ונראה את-פני יהוה, וישב שם, עד-עולם.  א א,כג ויאמר לה אלקנה אישה עשי הטוב בעינייך, שבי עד-גומלך אותו--אך יקם יהוה, את-דברו; ותשב האישה ותינק את-בנה, עד-גומלה אותו.  א א,כד ותעלהו עימה כאשר גמלתו, בפרים שלושה ואיפה אחת קמח ונבל יין, ותביאהו בית-יהוה, שילה; והנער, נער.  א א,כה וישחטו, את-הפר; ויביאו את-הנער, אל-עלי.  א א,כו ותאמר בי אדוני, חי נפשך אדוני; אני האישה, הניצבת עימך בזה, להתפלל, אל-יהוה.  א א,כז אל-הנער הזה, התפללתי; וייתן יהוה לי את-שאלתי, אשר שאלתי מעימו.  א א,כח וגם אנוכי, השאילתיהו ליהוה, כל-הימים אשר היה, הוא שאול ליהוה; וישתחו שם, ליהוה.  {ס}

א ב,א ותתפלל חנה, ותאמר, עלץ ליבי ביהוה, רמה קרני ביהוה; רחב פי על-אויביי, כי שמחתי בישועתך.  א ב,ב אין-קדוש כיהוה, כי אין בלתך; ואין צור, כאלוהינו.  א ב,ג אל-תרבו תדברו גבוהה גבוהה, ייצא עתק מפיכם:  כי אל דעות יהוה, ולו נתכנו עלילות.  א ב,ד קשת גיבורים, חתים; ונכשלים, אזרו חיל.  א ב,ה שבעים בלחם נשכרו, ורעבים חדלו, עד-עקרה ילדה שבעה, ורבת בנים אומללה.  א ב,ו יהוה, ממית ומחייה; מוריד שאול, ויעל.  א ב,ז יהוה, מוריש ומעשיר; משפיל, אף-מרומם.  א ב,ח מקים מעפר דל, מאשפות ירים אביון, להושיב עם-נדיבים, וכיסא כבוד ינחילם:  כי ליהוה מצוקי ארץ, וישת עליהם תבל.  א ב,ט רגלי חסידיו ישמור, ורשעים בחושך יידמו:  כי-לא בכוח, יגבר-איש.  א ב,י יהוה ייחתו מריביו, עליו בשמיים ירעם--יהוה, ידין אפסי-ארץ; וייתן-עוז למלכו, וירם קרן משיחו.  {פ}

א ב,יא וילך אלקנה הרמתה, על-ביתו; והנער, היה משרת את-יהוה, את-פני, עלי הכוהן.  א ב,יב ובני עלי, בני בלייעל:  לא ידעו, את-יהוה.  א ב,יג ומשפט הכוהנים, את-העם--כל-איש זובח זבח, ובא נער הכוהן כבשל הבשר, והמזלג שלוש השיניים, בידו.  א ב,יד והכה בכיור או בדוד, או בקלחת או בפרור--כול אשר יעלה המזלג, ייקח הכוהן בו; ככה יעשו לכל-ישראל, הבאים שם בשילה.  א ב,טו גם, בטרם יקטירון את-החלב, ובא נער הכוהן ואמר לאיש הזובח, תנה בשר לצלות לכוהן; ולא-ייקח ממך בשר מבושל, כי אם-חי.  א ב,טז ויאמר אליו האיש, קטר יקטירון כיום החלב, וקח-לך, כאשר תאווה נפשך; ואמר לא, כי עתה תיתן--ואם-לא, לקחתי בחוזקה.  א ב,יז ותהי חטאת הנערים גדולה מאוד, את-פני יהוה:  כי ניאצו האנשים, את מנחת יהוה.  א ב,יח ושמואל, משרת את-פני יהוה:  נער, חגור איפוד בד.  א ב,יט ומעיל קטון תעשה-לו אימו, והעלתה לו מימים ימימה--בעלותה, את-אישה, לזבוח, את-זבח הימים.  א ב,כ ובירך עלי את-אלקנה ואת-אשתו, ואמר ישם יהוה לך זרע מן-האישה הזאת, תחת השאלה, אשר שאל ליהוה; והלכו, למקומו.  א ב,כא כי-פקד יהוה את-חנה, ותהר ותלד שלושה-בנים ושתי בנות; ויגדל הנער שמואל, עם-יהוה.  {ס}

א ב,כב ועלי, זקן מאוד; ושמע, את כל-אשר יעשון בניו לכל-ישראל, ואת אשר-ישכבון את-הנשים, הצובאות פתח אוהל מועד.  א ב,כג ויאמר להם, למה תעשון כדברים האלה, אשר אנוכי שומע את-דבריכם רעים, מאת כל-העם אלה.  א ב,כד אל, בניי:  כי לא-טובה השמועה אשר אנוכי שומע, מעבירים עם-יהוה.  א ב,כה אם-יחטא איש לאיש, ופיללו אלוהים, ואם ליהוה יחטא-איש, מי יתפלל-לו; ולא ישמעו לקול אביהם, כי-חפץ יהוה להמיתם.  א ב,כו והנער שמואל, הולך וגדל וטוב:  גם, עם-יהוה, וגם, עם-אנשים.  {פ}

א ב,כז ויבוא איש-אלוהים, אל-עלי; ויאמר אליו, כה אמר יהוה, הנגלה נגליתי אל-בית אביך, בהיותם במצריים לבית פרעה.  א ב,כח ובחור אותו מכל-שבטי ישראל לי, לכוהן, לעלות על-מזבחי להקטיר קטורת לשאת איפוד, לפניי; ואתנה לבית אביך, את-כל-אישי בני ישראל.  א ב,כט למה תבעטו, בזבחי ובמנחתי, אשר ציוויתי, מעון; ותכבד את-בניך, ממני, להבריאכם מראשית כל-מנחת ישראל, לעמי.  א ב,ל לכן, נאום-יהוה אלוהי ישראל, אמור אמרתי, ביתך ובית אביך יתהלכו לפניי עד-עולם; ועתה נאום-יהוה חלילה לי, כי-מכבדיי אכבד ובוזיי ייקלו.  א ב,לא הנה, ימים באים, וגדעתי את-זרועך, ואת-זרוע בית אביך--מהיות זקן, בביתך.  א ב,לב והבטת צר מעון, בכול אשר-ייטיב את-ישראל; ולא-יהיה זקן בביתך, כל-הימים.  א ב,לג ואיש, לא-אכרית לך מעם מזבחי, לכלות את-עיניך, ולאדיב את-נפשך; וכל-מרבית ביתך, ימותו אנשים.  א ב,לד וזה-לך האות, אשר יבוא אל-שני בניך--אל-חופני, ופינחס:  ביום אחד, ימותו שניהם.  א ב,לה והקימותי לי כוהן נאמן, כאשר בלבבי ובנפשי יעשה; ובניתי לו בית נאמן, והתהלך לפני-משיחי כל-הימים.  א ב,לו והיה, כל-הנותר בביתך, יבוא להשתחוות לו, לאגורת כסף וכיכר-לחם; ואמר, ספחני נא אל-אחת הכהונות--לאכול פת-לחם.  {פ}

א ג,א והנער שמואל משרת את-יהוה, לפני עלי; ודבר-יהוה, היה יקר בימים ההם--אין חזון, נפרץ.  {ס}

א ג,ב ויהי ביום ההוא, ועלי שוכב במקומו; ועיניו החלו כהות, לא יוכל לראות.  א ג,ג ונר אלוהים טרם יכבה, ושמואל שוכב, בהיכל יהוה, אשר-שם ארון אלוהים.  {פ}

א ג,ד ויקרא יהוה אל-שמואל, ויאמר הנני.  א ג,ה וירץ אל-עלי, ויאמר הנני כי-קראת לי, ויאמר לא-קראתי, שוב שכב; וילך, וישכב.  {ס}

א ג,ו ויוסף יהוה, קרוא עוד שמואל, ויקם שמואל וילך אל-עלי, ויאמר הנני כי קראת לי; ויאמר לא-קראתי בני, שוב שכב.  א ג,ז ושמואל, טרם ידע את-יהוה; וטרם ייגלה אליו, דבר-יהוה.  א ג,ח ויוסף יהוה קרוא-שמואל, בשלישית, ויקם וילך אל-עלי, ויאמר הנני כי קראת לי; ויבן עלי, כי יהוה קורא לנער.  א ג,ט ויאמר עלי לשמואל, לך שכב, והיה אם-יקרא אליך, ואמרת דבר יהוה כי שומע עבדך; וילך שמואל, וישכב במקומו.  א ג,י ויבוא יהוה ויתייצב, ויקרא כפעם-בפעם שמואל שמואל; ויאמר שמואל דבר, כי שומע עבדך.  {פ}

א ג,יא ויאמר יהוה אל-שמואל, הנה אנוכי עושה דבר בישראל:  אשר, כל-שומעו--תצילינה, שתי אוזניו.  א ג,יב ביום ההוא אקים אל-עלי, את כל-אשר דיברתי אל-ביתו--החל, וכלה.  א ג,יג והגדתי לו, כי-שופט אני את-ביתו עד-עולם--בעוון אשר-ידע, כי-מקללים להם בניו, ולא כיהה, בם.  א ג,יד ולכן נשבעתי, לבית עלי:  אם-יתכפר עוון בית-עלי, בזבח ובמנחה--עד-עולם.  א ג,טו וישכב שמואל עד-הבוקר, ויפתח את-דלתות בית-יהוה; ושמואל ירא, מהגיד את-המראה אל-עלי.  א ג,טז ויקרא עלי את-שמואל, ויאמר שמואל בני; ויאמר, הנני.  א ג,יז ויאמר, מה הדבר אשר דיבר אליך--אל-נא תכחד, ממני:  כה יעשה-לך אלוהים, וכה יוסיף, אם-תכחד ממני דבר, מכל-הדבר אשר-דיבר אליך.  א ג,יח ויגד-לו שמואל את-כל-הדברים, ולא כיחד ממנו; ויאמר--יהוה הוא, הטוב בעיניו יעשה.  {פ}

א ג,יט ויגדל, שמואל; ויהוה היה עימו, ולא-הפיל מכל-דבריו ארצה.  א ג,כ ויידע, כל-ישראל, מדן, ועד-באר שבע:  כי נאמן שמואל, לנביא ליהוה.  {ס}

א ג,כא ויוסף יהוה, להיראה בשילה:  כי-נגלה יהוה אל-שמואל בשילה, בדבר יהוה.  {פ}

א ד,א ויהי דבר-שמואל, לכל-ישראל; וייצא ישראל לקראת פלשתים למלחמה, ויחנו על-האבן העזר, ופלשתים, חנו באפק.  א ד,ב ויערכו פלשתים לקראת ישראל, ותיטוש המלחמה, ויינגף ישראל, לפני פלשתים; ויכו במערכה בשדה, כארבעת אלפים איש.  א ד,ג ויבוא העם, אל-המחנה, ויאמרו זקני ישראל, למה נגפנו יהוה היום לפני פלשתים; נקחה אלינו משילה, את-ארון ברית יהוה, ויבוא בקרבנו, ויושיענו מכף אויבינו.  א ד,ד וישלח העם, שילה, וישאו משם את ארון ברית-יהוה צבאות, יושב הכרובים; ושם שני בני-עלי, עם-ארון ברית האלוהים--חופני, ופינחס.  א ד,ה ויהי, כבוא ארון ברית-יהוה אל-המחנה, ויריעו כל-ישראל, תרועה גדולה; ותיהום, הארץ.  א ד,ו וישמעו פלשתים, את-קול התרועה, ויאמרו, מה קול התרועה הגדולה הזאת במחנה העברים; ויידעו--כי ארון יהוה, בא אל-המחנה.  א ד,ז וייראו, הפלשתים--כי אמרו, בא אלוהים אל-המחנה; ויאמרו אוי לנו, כי לא הייתה כזאת אתמול שלשום.  א ד,ח אוי לנו--מי יצילנו, מיד האלוהים האדירים האלה:  אלה הם האלוהים, המכים את-מצריים בכל-מכה--במדבר.  א ד,ט התחזקו והיו לאנשים, פלשתים--פן תעבדו לעברים, כאשר עבדו לכם; והייתם לאנשים, ונלחמתם.  א ד,י ויילחמו פלשתים, ויינגף ישראל וינוסו איש לאוהליו, ותהי המכה, גדולה מאוד; וייפול, מישראל, שלושים אלף, רגלי.  א ד,יא וארון אלוהים, נלקח; ושני בני-עלי מתו, חופני ופינחס.  א ד,יב וירץ איש-בנימין מהמערכה, ויבוא שילה ביום ההוא; ומדיו קרועים, ואדמה על-ראשו.  א ד,יג ויבוא, והנה עלי יושב על-הכיסא יד דרך מצפה--כי-היה ליבו חרד, על ארון האלוהים; והאיש, בא להגיד בעיר, ותזעק, כל-העיר.  א ד,יד וישמע עלי, את-קול הצעקה, ויאמר, מה קול ההמון הזה; והאיש מיהר, ויבוא ויגד לעלי.  א ד,טו ועלי, בן-תשעים ושמונה שנה; ועיניו קמה, ולא יכול לראות.  א ד,טז ויאמר האיש אל-עלי, אנוכי הבא מן-המערכה, ואני, מן-המערכה נסתי היום; ויאמר מה-היה הדבר, בני.  א ד,יז ויען המבשר ויאמר, נס ישראל לפני פלשתים, וגם מגפה גדולה, הייתה בעם; וגם-שני בניך מתו, חופני ופינחס, וארון האלוהים, נלקחה.  {פ}

א ד,יח ויהי כהזכירו את-ארון האלוהים, וייפול מעל-הכיסא אחורנית בעד יד השער ותישבר מפרקתו וימות--כי-זקן האיש, וכבד; והוא שפט את-ישראל, ארבעים שנה.  א ד,יט וכלתו אשת-פינחס, הרה ללת, ותשמע את-השמועה אל-הילקח ארון האלוהים, ומת חמיה ואישה; ותכרע ותלד, כי-נהפכו עליה ציריה.  א ד,כ וכעת מותה, ותדברנה הניצבות עליה, אל-תיראי, כי בן ילדת; ולא ענתה, ולא-שתה ליבה.  א ד,כא ותקרא לנער, איכבוד לאמור, גלה כבוד, מישראל; אל-הילקח ארון האלוהים, ואל-חמיה ואישה.  א ד,כב ותאמר, גלה כבוד מישראל:  כי נלקח, ארון האלוהים.  {פ}

א ה,א ופלשתים, לקחו, את, ארון האלוהים; ויביאוהו מאבן העזר, אשדודה.  א ה,ב ויקחו פלשתים את-ארון האלוהים, ויביאו אותו בית דגון; ויציגו אותו, אצל דגון.  א ה,ג וישכימו אשדודים, ממוחרת, והנה דגון נופל לפניו ארצה, לפני ארון יהוה; ויקחו, את-דגון, וישיבו אותו, למקומו.  א ה,ד וישכימו בבוקר, ממוחרת, והנה דגון נופל לפניו ארצה, לפני ארון יהוה; וראש דגון ושתי כפות ידיו, כרותות אל-המפתן--רק דגון, נשאר עליו.  א ה,ה על-כן לא-ידרכו כוהני דגון וכל-הבאים בית-דגון, על-מפתן דגון--באשדוד:  עד, היום הזה.  {פ}

א ה,ו ותכבד יד-יהוה אל-האשדודים, וישימם; ויך אותם בטחורים, את-אשדוד ואת-גבוליה.  א ה,ז ויראו אנשי-אשדוד, כי-כן; ואמרו, לא-יישב ארון אלוהי ישראל עימנו--כי-קשתה ידו עלינו, ועל דגון אלוהינו.  א ה,ח וישלחו ויאספו את-כל-סרני פלשתים אליהם, ויאמרו מה-נעשה לארון אלוהי ישראל, ויאמרו, גת ייסוב ארון אלוהי ישראל; ויסבו, את-ארון אלוהי ישראל.  {ס}

א ה,ט ויהי אחרי הסבו אותו, ותהי יד-יהוה בעיר מהומה גדולה מאוד, ויך את-אנשי העיר, מקטון ועד-גדול; ויישתרו להם, טחורים.  א ה,י וישלחו את-ארון האלוהים, עקרון; ויהי, כבוא ארון האלוהים עקרון, ויזעקו העקרונים לאמור הסבו אליי את-ארון אלוהי ישראל, להמיתני ואת-עמי.  א ה,יא וישלחו ויאספו את-כל-סרני פלשתים, ויאמרו שלחו את-ארון אלוהי ישראל וישוב למקומו, ולא-ימית אותי, ואת-עמי:  כי-הייתה מהומת-מוות בכל-העיר, כבדה מאוד יד האלוהים שם.  א ה,יב והאנשים אשר לא-מתו, הוכו בטחורים; ותעל שוועת העיר, השמיים.  {ס}

א ו,א ויהי ארון-יהוה בשדה פלשתים, שבעה חודשים.  א ו,ב ויקראו פלשתים, לכוהנים ולקוסמים לאמור, מה-נעשה, לארון יהוה:  הודיעונו, במה נשלחנו למקומו.  {ס}

א ו,ג ויאמרו, אם-משלחים את-ארון אלוהי ישראל אל-תשלחו אותו ריקם--כי-השב תשיבו לו, אשם; אז תירפאו ונודע לכם, למה לא-תסור ידו מכם.  א ו,ד ויאמרו, מה האשם אשר נשיב לו, ויאמרו מספר סרני פלשתים, חמישה טחורי זהב וחמישה עכברי זהב:  כי-מגפה אחת לכולם, ולסרניכם.  א ו,ה ועשיתם צלמי טחוריכם וצלמי עכבריכם, המשחיתים את-הארץ, ונתתם לאלוהי ישראל, כבוד; אוליי, יקל את-ידו מעליכם, ומעל אלוהיכם, ומעל ארצכם.  א ו,ו ולמה תכבדו את-לבבכם, כאשר כיבדו מצריים ופרעה את-ליבם:  הלוא כאשר התעלל בהם, וישלחום וילכו.  א ו,ז ועתה, קחו ועשו עגלה חדשה אחת, ושתי פרות עלות, אשר לא-עלה עליהם עול; ואסרתם את-הפרות בעגלה, והשבותם בניהם מאחריהם הביתה.  א ו,ח ולקחתם את-ארון יהוה, ונתתם אותו אל-העגלה, ואת כלי הזהב אשר השבותם לו אשם, תשימו בארגז מצידו; ושילחתם אותו, והלך.  א ו,ט וראיתם, אם-דרך גבולו יעלה בית שמש--הוא עשה לנו, את-הרעה הגדולה הזאת; ואם-לא, וידענו כי לא ידו נגעה בנו--מקרה הוא, היה לנו.  א ו,י ויעשו האנשים, כן, ויקחו שתי פרות עלות, ויאסרום בעגלה; ואת-בניהם, כלו בבית.  א ו,יא וישימו את-ארון יהוה, אל-העגלה; ואת הארגז, ואת עכברי הזהב, ואת, צלמי טחוריהם.  א ו,יב ויישרנה הפרות בדרך, על-דרך בית שמש, במסילה אחת הלכו הלוך וגעה, ולא-סרו ימין ושמאל; וסרני פלשתים הולכים אחריהם, עד-גבול בית שמש.  א ו,יג ובית שמש, קוצרים קציר-חיטים בעמק; וישאו את-עיניהם, ויראו את-הארון, וישמחו, לראות.  א ו,יד והעגלה באה אל-שדה יהושוע בית-השמשי, ותעמוד שם, ושם, אבן גדולה; ויבקעו, את-עצי העגלה, ואת-הפרות, העלו עולה ליהוה.  {ס}

א ו,טו והלויים הורידו את-ארון יהוה, ואת-הארגז אשר-איתו אשר-בו כלי-זהב, וישימו, אל-האבן הגדולה; ואנשי בית-שמש, העלו עולות ויזבחו זבחים ביום ההוא--ליהוה.  א ו,טז וחמישה סרני-פלשתים, ראו; וישובו עקרון, ביום ההוא.  {ס}  א ו,יז ואלה טחורי הזהב, אשר השיבו פלשתים  {ר}
אשם ליהוה:  {ס}  לאשדוד אחד  {ס}  לעזה  {ר}
אחד,  {ס}  לאשקלון אחד,  {ס}  לגת  {ר}
אחד,  {ס}  לעקרון אחד.  {ס}  א ו,יח ועכברי  {ר}
הזהב, מספר כל-ערי פלשתים לחמשת הסרנים--מעיר מבצר, ועד כופר הפרזי; ועד אביל הגדולה, אשר הניחו עליה את ארון יהוה, עד היום הזה, בשדה יהושוע בית השמשי.  א ו,יט ויך באנשי בית-שמש, כי ראו בארון יהוה, ויך בעם שבעים איש, חמישים אלף איש; ויתאבלו העם, כי-הכה יהוה בעם מכה גדולה.  א ו,כ ויאמרו, אנשי בית-שמש, מי יוכל לעמוד, לפני יהוה האלוהים הקדוש הזה; ואל-מי, יעלה מעלינו.  א ו,כא וישלחו, מלאכים, אל-יושבי קרית-יערים, לאמור:  השיבו פלשתים, את-ארון יהוה--רדו, העלו אותו אליכם.  א ז,א ויבואו אנשי קרית יערים, ויעלו את-ארון יהוה, ויביאו אותו, אל-בית אבינדב בגבעה; ואת-אלעזר בנו קידשו, לשמור את-ארון יהוה.  {פ}

א ז,ב ויהי, מיום שבת הארון בקרית יערים, וירבו הימים, ויהיו עשרים שנה; ויינהו כל-בית ישראל, אחרי יהוה.  {ס}

א ז,ג ויאמר שמואל, אל-כל-בית ישראל לאמור, אם-בכל-לבבכם אתם שבים אל-יהוה, הסירו את-אלוהי הנכר מתוככם והעשתרות; והכינו לבבכם אל-יהוה ועבדוהו לבדו, ויצל אתכם מיד פלשתים.  א ז,ד ויסירו בני ישראל, את-הבעלים ואת-העשתרות; ויעבדו את-יהוה, לבדו.  {פ}

א ז,ה ויאמר שמואל, קבצו את-כל-ישראל המצפתה; ואתפלל בעדכם, אל-יהוה.  א ז,ו וייקבצו המצפתה וישאבו-מים וישפכו לפני יהוה, ויצומו ביום ההוא, ויאמרו שם, חטאנו ליהוה; וישפוט שמואל את-בני ישראל, במצפה.  א ז,ז וישמעו פלשתים, כי-התקבצו בני-ישראל המצפתה, ויעלו סרני-פלשתים, אל-ישראל; וישמעו בני ישראל, וייראו מפני פלשתים.  א ז,ח ויאמרו בני-ישראל, אל-שמואל, אל-תחרש ממנו, מזעוק אל-יהוה אלוהינו; ויושיענו, מיד פלשתים.  א ז,ט וייקח שמואל, טלה חלב אחד, ויעלהו עולה כליל, ליהוה; ויזעק שמואל אל-יהוה בעד ישראל, ויענהו יהוה.  א ז,י ויהי שמואל, מעלה העולה, ופלשתים ניגשו, למלחמה בישראל; וירעם יהוה בקול-גדול ביום ההוא על-פלשתים, ויהומם, ויינגפו, לפני ישראל.  א ז,יא וייצאו אנשי ישראל, מן-המצפה, וירדפו, את-פלשתים; ויכום, עד-מתחת לבית כר.  א ז,יב וייקח שמואל אבן אחת, וישם בין-המצפה ובין השן, ויקרא את-שמה, אבן העזר; ויאמר, עד-הנה עזרנו יהוה.  א ז,יג וייכנעו, הפלשתים, ולא-יספו עוד, לבוא בגבול ישראל; ותהי יד-יהוה בפלשתים, כול ימי שמואל.  א ז,יד ותשובנה הערים אשר לקחו-פלשתים מאת ישראל לישראל, מעקרון ועד-גת, ואת-גבולן, הציל ישראל מיד פלשתים; ויהי שלום, בין ישראל ובין האמורי.  א ז,טו וישפוט שמואל את-ישראל, כול ימי חייו.  א ז,טז והלך, מדי שנה בשנה, וסבב בית-אל, והגלגל והמצפה; ושפט, את-ישראל--את כל-המקומות, האלה.  א ז,יז ותשובתו הרמתה כי-שם ביתו, ושם שפט את-ישראל; וייבן-שם מזבח, ליהוה.  {פ}

א ח,א ויהי, כאשר זקן שמואל; וישם את-בניו שופטים, לישראל.  א ח,ב ויהי שם-בנו הבכור יואל, ושם משנהו אבייה--שופטים, בבאר שבע.  א ח,ג ולא-הלכו בניו בדרכיו, וייטו אחרי הבצע; ויקחו-שוחד--ויטו, משפט.  {פ}

א ח,ד ויתקבצו, כול זקני ישראל; ויבואו אל-שמואל, הרמתה.  א ח,ה ויאמרו אליו, הנה אתה זקנת, ובניך, לא הלכו בדרכיך; עתה, שימה-לנו מלך לשופטנו--ככל-הגויים.  א ח,ו ויירע הדבר, בעיני שמואל, כאשר אמרו, תנה-לנו מלך לשופטנו; ויתפלל שמואל, אל-יהוה.  {פ}

א ח,ז ויאמר יהוה, אל-שמואל, שמע בקול העם, לכול אשר-יאמרו אליך:  כי לא אותך מאסו, כי-אותי מאסו ממלוך עליהם.  א ח,ח ככל-המעשים אשר-עשו, מיום העלותי אותם ממצריים ועד-היום הזה, ויעזבוני, ויעבדו אלוהים אחרים--כן המה עושים, גם-לך.  א ח,ט ועתה, שמע בקולם:  אך, כי-העד תעיד בהם, והגדת להם, משפט המלך אשר ימלוך עליהם.  {ס}

א ח,י ויאמר שמואל, את כל-דברי יהוה, אל-העם, השואלים מאיתו מלך.  {ס}

א ח,יא ויאמר--זה יהיה משפט המלך, אשר ימלוך עליכם:  את-בניכם ייקח, ושם לו במרכבתו ובפרשיו, ורצו, לפני מרכבתו.  א ח,יב ולשום לו, שרי אלפים ושרי חמישים; ולחרוש חרישו ולקצור קצירו, ולעשות כלי-מלחמתו וכלי רכבו.  א ח,יג ואת-בנותיכם, ייקח, לרקחות ולטבחות, ולאופות.  א ח,יד ואת-שדותיכם ואת-כרמיכם וזיתיכם, הטובים--ייקח; ונתן, לעבדיו.  א ח,טו וזרעיכם וכרמיכם, יעשור; ונתן לסריסיו, ולעבדיו.  א ח,טז ואת-עבדיכם ואת-שפחותיכם ואת-בחוריכם הטובים, ואת-חמוריכם--ייקח; ועשה, למלאכתו.  א ח,יז צאנכם, יעשור; ואתם, תהיו-לו לעבדים.  א ח,יח וזעקתם, ביום ההוא, מלפני מלככם, אשר בחרתם לכם; ולא-יענה יהוה אתכם, ביום ההוא.  א ח,יט וימאנו העם, לשמוע בקול שמואל; ויאמרו לא, כי אם-מלך יהיה עלינו.  א ח,כ והיינו גם-אנחנו, ככל-הגויים; ושפטנו מלכנו ויצא לפנינו, ונלחם את-מלחמותינו.  א ח,כא וישמע שמואל, את כל-דברי העם; וידברם, באוזני יהוה.  {פ}

א ח,כב ויאמר יהוה אל-שמואל שמע בקולם, והמלכת להם מלך; ויאמר שמואל אל-אנשי ישראל, לכו איש לעירו.  {פ}

א ט,א ויהי-איש מבנימין, ושמו קיש בן-אביאל בן-צרור בן-בכורת בן-אפיח--בן-איש ימיני:  גיבור, חיל.  א ט,ב ולו-היה בן ושמו שאול, בחור וטוב, ואין איש מבני ישראל, טוב ממנו; משכמו ומעלה, גבוה מכל-העם.  א ט,ג ותאבדנה, האתונות, לקיש, אבי שאול; ויאמר קיש אל-שאול בנו, קח-נא איתך את-אחד מהנערים, וקום לך, בקש את-האתונות.  א ט,ד ויעבור בהר-אפריים ויעבור בארץ-שלישה, ולא מצאו; ויעברו בארץ-שעלים ואין, ויעבור בארץ-ימיני ולא מצאו.  א ט,ה המה, באו בארץ צוף, ושאול אמר לנערו אשר-עימו, לכה ונשובה--פן-יחדל אבי מן-האתונות, ודאג לנו.  א ט,ו ויאמר לו, הנה-נא איש-אלוהים בעיר הזאת, והאיש נכבד, כול אשר-ידבר בוא יבוא; עתה, נלכה שם--אוליי יגיד לנו, את-דרכנו אשר-הלכנו עליה.  א ט,ז ויאמר שאול לנערו, והנה נלך ומה-נביא לאיש--כי הלחם אזל מכלינו, ותשורה אין-להביא לאיש האלוהים:  מה, איתנו.  א ט,ח ויוסף הנער, לענות את-שאול, ויאמר, הנה נמצא בידי רבע שקל כסף; ונתתי לאיש האלוהים, והגיד לנו את-דרכנו.  א ט,ט לפנים בישראל, כה-אמר האיש בלכתו לדרוש אלוהים, לכו ונלכה, עד-הרואה:  כי לנביא היום, ייקרא לפנים הרואה.  א ט,י ויאמר שאול לנערו טוב דברך, לכה נלכה; וילכו, אל-העיר, אשר-שם, איש האלוהים.  א ט,יא המה, עולים במעלה העיר, והמה מצאו נערות, יוצאות לשאוב מים; ויאמרו להן, היש בזה הרואה.  א ט,יב ותענינה אותם ותאמרנה יש, הנה לפניך; מהר עתה, כי היום בא לעיר--כי זבח היום לעם, בבמה.  א ט,יג כבואכם העיר כן תמצאון אותו בטרם יעלה הבמתה לאכול, כי לא-יאכל העם עד-בואו--כי-הוא יברך הזבח, אחרי-כן יאכלו הקרואים; ועתה עלו, כי-אותו כהיום תמצאון אותו.  א ט,יד ויעלו, העיר; המה, באים בתוך העיר, והנה שמואל יוצא לקראתם, לעלות הבמה.  {ס}

א ט,טו ויהוה, גלה את-אוזן שמואל, יום אחד, לפני בוא-שאול לאמור.  א ט,טז כעת מחר אשלח אליך איש מארץ בנימין, ומשחתו לנגיד על-עמי ישראל, והושיע את-עמי, מיד פלשתים:  כי ראיתי את-עמי, כי באה צעקתו אליי.  א ט,יז ושמואל, ראה את-שאול; ויהוה ענהו--הנה האיש אשר אמרתי אליך, זה יעצור בעמי.  א ט,יח וייגש שאול את-שמואל, בתוך השער; ויאמר הגידה-נא לי, אי-זה בית הרואה.  א ט,יט ויען שמואל את-שאול, ויאמר אנוכי הרואה--עלה לפניי הבמה, ואכלתם עימי היום; ושילחתיך בבוקר, וכול אשר בלבבך אגיד לך.  א ט,כ ולאתונות האובדות לך, היום שלושת הימים--אל-תשם את-ליבך להם, כי נמצאו; ולמי, כל-חמדת ישראל--הלוא לך, ולכול בית אביך.  {ס}

א ט,כא ויען שאול ויאמר, הלוא בן-ימיני אנוכי מקטני שבטי ישראל, ומשפחתי הצעירה, מכל-משפחות שבטי בנימין; ולמה דיברת אליי, כדבר הזה.  {ס}

א ט,כב וייקח שמואל את-שאול ואת-נערו, ויביאם לשכתה; וייתן להם מקום בראש הקרואים, והמה כשלושים איש.  א ט,כג ויאמר שמואל, לטבח, תנה את-המנה, אשר נתתי לך--אשר אמרתי אליך, שים אותה עימך.  א ט,כד וירם הטבח את-השוק והעליה וישם לפני שאול, ויאמר הנה הנשאר שים-לפניך אכול--כי למועד שמור-לך לאמור, העם קראתי; ויאכל שאול עם-שמואל, ביום ההוא.  א ט,כה ויירדו מהבמה, העיר; וידבר עם-שאול, על-הגג.  א ט,כו וישכימו, ויהי כעלות השחר ויקרא שמואל אל-שאול הגגה לאמור, קומה, ואשלחך; ויקם שאול, וייצאו שניהם הוא ושמואל--החוצה.  א ט,כז המה, יורדים בקצה העיר, ושמואל אמר אל-שאול אמור לנער ויעבור לפנינו, ויעבור; ואתה עמוד כיום, ואשמיעך את-דבר אלוהים.  {פ}

א י,א וייקח שמואל את-פך השמן, וייצוק על-ראשו--ויישקהו; ויאמר--הלוא כי-משחך יהוה על-נחלתו, לנגיד.  א י,ב בלכתך היום, מעימדי, ומצאת שני אנשים עם-קבורת רחל בגבול בנימין, בצלצח; ואמרו אליך, נמצאו האתונות אשר הלכת לבקש, והנה נטש אביך את-דברי האתונות, ודאג לכם לאמור מה אעשה לבני.  א י,ג וחלפת משם והלאה, ובאת עד-אילון תבור, ומצאוך שם שלושה אנשים, עולים אל-האלוהים בית-אל; אחד נושא שלושה גדיים, ואחד נושא שלושת כיכרות לחם, ואחד, נושא נבל-יין.  א י,ד ושאלו לך, לשלום; ונתנו לך שתי-לחם, ולקחת מידם.  א י,ה אחר כן, תבוא גבעת האלוהים, אשר-שם, נציבי פלשתים; ויהי כבואך שם העיר, ופגעת חבל נביאים יורדים מהבמה, ולפניהם נבל ותוף וחליל וכינור, והמה מתנבאים.  א י,ו וצלחה עליך רוח יהוה, והתנבית עימם; ונהפכת, לאיש אחר.  א י,ז והיה, כי תבואנה האותות האלה--לך:  עשה לך אשר תמצא ידך, כי האלוהים עימך.  א י,ח וירדת לפניי, הגלגל, והנה אנוכי יורד אליך, להעלות עולות לזבוח זבחי שלמים; שבעת ימים תוחל, עד-בואי אליך, והודעתי לך, את אשר תעשה.  א י,ט והיה, כהפנותו שכמו ללכת מעם שמואל, ויהפוך-לו אלוהים, לב אחר; ויבואו כל-האותות האלה, ביום ההוא.  {ס}

א י,י ויבואו שם הגבעתה, והנה חבל-נביאים לקראתו; ותצלח עליו רוח אלוהים, ויתנבא בתוכם.  א י,יא ויהי, כל-יודעו מאיתמול שלשום, ויראו, והנה עם-נביאים ניבא:  {ס}  ויאמר העם איש אל-ריעהו, מה-זה היה לבן-קיש--הגם שאול, בנביאים.  א י,יב ויען איש משם ויאמר, ומי אביהם; על-כן הייתה למשל, הגם שאול בנביאים.  א י,יג ויכל, מהתנבות, ויבוא, הבמה.  א י,יד ויאמר דוד שאול אליו ואל-נערו, אן הלכתם; ויאמר, לבקש את-האתונות, ונראה כי-אין, ונבוא אל-שמואל.  א י,טו ויאמר, דוד שאול:  הגידה-נא לי, מה-אמר לכם שמואל.  א י,טז ויאמר שאול, אל-דודו, הגד הגיד לנו, כי נמצאו האתונות; ואת-דבר המלוכה לא-הגיד לו, אשר אמר שמואל.  {פ}

א י,יז ויצעק שמואל את-העם, אל-יהוה המצפה.  א י,יח ויאמר אל-בני ישראל,  {פ}
 
כה-אמר יהוה אלוהי ישראל, אנוכי העליתי את-ישראל, ממצריים; ואציל אתכם, מיד מצריים, ומיד כל-הממלכות, הלוחצים אתכם.  א י,יט ואתם היום מאסתם את-אלוהיכם, אשר-הוא מושיע לכם מכל-רעותיכם וצרותיכם, ותאמרו לו, כי-מלך תשים עלינו; ועתה, התייצבו לפני יהוה, לשבטיכם, ולאלפיכם.  א י,כ ויקרב שמואל, את כל-שבטי ישראל; ויילכד, שבט בנימין.  א י,כא ויקרב את-שבט בנימין, למשפחותיו, ותילכד, משפחת המטרי; ויילכד שאול בן-קיש, ויבקשוהו ולא נמצא.  א י,כב וישאלו-עוד, ביהוה, הבא עוד, הלום איש;  {ס}  ויאמר יהוה, הנה-הוא נחבא אל-הכלים.  א י,כג וירוצו וייקחוהו משם, ויתייצב בתוך העם; ויגבה, מכל-העם, משכמו, ומעלה.  א י,כד ויאמר שמואל אל-כל-העם, הראיתם אשר בחר-בו יהוה, כי אין כמוהו, בכל-העם; ויריעו כל-העם ויאמרו, יחי המלך.  {ס}

א י,כה וידבר שמואל אל-העם, את משפט המלוכה, ויכתוב בספר, וינח לפני יהוה; וישלח שמואל את-כל-העם, איש לביתו.  א י,כו וגם-שאול--הלך לביתו, גבעתה; וילכו עימו--החיל, אשר-נגע אלוהים בליבם.  א י,כז ובני בלייעל אמרו, מה-יושיענו זה, ויבזוהו, ולא-הביאו לו מנחה; ויהי, כמחריש.  {פ}

א יא,א ויעל, נחש העמוני, וייחן, על-יבש גלעד; ויאמרו כל-אנשי יבש, אל-נחש, כרות-לנו ברית, ונעבדך.  א יא,ב ויאמר אליהם, נחש העמוני, בזאת אכרות לכם, בנקור לכם כל-עין ימין; ושמתיה חרפה, על-כל-ישראל.  א יא,ג ויאמרו אליו זקני יבש, הרף לנו שבעת ימים, ונשלחה מלאכים, בכול גבול ישראל; ואם-אין מושיע אותנו, ויצאנו אליך.  א יא,ד ויבואו המלאכים גבעת שאול, וידברו הדברים באוזני העם; וישאו כל-העם את-קולם, ויבכו.  א יא,ה והנה שאול, בא אחרי הבקר מן-השדה, ויאמר שאול, מה-לעם כי יבכו; ויספרו-לו--את-דברי, אנשי יבש.  א יא,ו ותצלח רוח-אלוהים על-שאול, כשומעו את-הדברים האלה; וייחר אפו, מאוד.  א יא,ז וייקח צמד בקר וינתחהו, וישלח בכל-גבול ישראל ביד המלאכים לאמור, אשר איננו יוצא אחרי שאול ואחר שמואל, כה ייעשה לבקרו; וייפול פחד-יהוה על-העם, וייצאו כאיש אחד.  א יא,ח ויפקדם, בבזק; ויהיו בני-ישראל שלוש מאות אלף, ואיש יהודה שלושים אלף.  א יא,ט ויאמרו למלאכים הבאים, כה תאמרון לאיש יבש גלעד, מחר תהיה-לכם תשועה, כחום השמש; ויבואו המלאכים, ויגידו לאנשי יבש--וישמחו.  א יא,י ויאמרו אנשי יבש, מחר נצא אליכם; ועשיתם לנו, ככל-הטוב בעיניכם.  {ס}

א יא,יא ויהי ממוחרת, וישם שאול את-העם שלושה ראשים, ויבואו בתוך-המחנה באשמורת הבוקר, ויכו את-עמון עד-חום היום; ויהי הנשארים ויפוצו, ולא נשארו-בם שניים יחד.  א יא,יב ויאמר העם, אל-שמואל, מי האומר, שאול ימלוך עלינו:  תנו האנשים, ונמיתם.  א יא,יג ויאמר שאול, לא-יומת איש ביום הזה:  כי היום עשה-יהוה תשועה, בישראל.  א יא,יד ויאמר שמואל אל-העם, לכו ונלכה הגלגל; ונחדש שם, המלוכה.  א יא,טו וילכו כל-העם הגלגל, וימליכו שם את-שאול לפני יהוה בגלגל, ויזבחו-שם זבחים שלמים, לפני יהוה; וישמח שם שאול וכל-אנשי ישראל, עד-מאוד.  {פ}

א יב,א ויאמר שמואל, אל-כל-ישראל, הנה שמעתי בקולכם, לכול אשר-אמרתם לי; ואמליך עליכם, מלך.  א יב,ב ועתה הנה המלך מתהלך לפניכם, ואני זקנתי ושבתי, ובניי, הנם איתכם; ואני התהלכתי לפניכם, מנעוריי עד-היום הזה.  א יב,ג הנני ענו בי נגד יהוה ונגד משיחו, את-שור מי לקחתי וחמור מי לקחתי ואת-מי עשקתי את-מי רצותי, ומיד-מי לקחתי כופר, ואעלים עיניי בו; ואשיב, לכם.  א יב,ד ויאמרו, לא עשקתנו ולא רצותנו; ולא-לקחת מיד-איש, מאומה.  א יב,ה ויאמר אליהם עד יהוה בכם, ועד משיחו היום הזה--כי לא מצאתם בידי, מאומה; ויאמר, עד.  {פ}

א יב,ו ויאמר שמואל, אל-העם:  יהוה, אשר עשה את-משה ואת-אהרון, ואשר העלה את-אבותיכם, מארץ מצריים.  א יב,ז ועתה, התייצבו ואישפטה איתכם--לפני יהוה:  את כל-צדקות יהוה, אשר-עשה איתכם ואת-אבותיכם.  א יב,ח כאשר-בא יעקוב, מצריים--ויזעקו אבותיכם, אל-יהוה, וישלח יהוה את-משה ואת-אהרון ויוציאו את-אבותיכם ממצריים, וישיבום במקום הזה.  א יב,ט וישכחו, את-יהוה אלוהיהם; וימכור אותם ביד סיסרא שר-צבא חצור וביד-פלשתים, וביד מלך מואב, ויילחמו, בם.  א יב,י ויזעקו אל-יהוה, ויאמרו חטאנו, כי עזבנו את-יהוה, ונעבוד את-הבעלים ואת-העשתרות; ועתה, הצילנו מיד אויבינו--ונעבדך.  א יב,יא וישלח יהוה את-ירובעל ואת-בדן, ואת-יפתח ואת-שמואל; ויצל אתכם מיד אויביכם, מסביב, ותשבו, בטח.  א יב,יב ותראו, כי-נחש מלך בני-עמון בא עליכם, ותאמרו לי, לא כי-מלך ימלוך עלינו:  ויהוה אלוהיכם, מלככם.  א יב,יג ועתה, הנה המלך אשר בחרתם--אשר שאלתם; והנה נתן יהוה עליכם, מלך.  א יב,יד אם-תיראו את-יהוה, ועבדתם אותו ושמעתם בקולו, ולא תמרו, את-פי יהוה--והייתם גם-אתם, וגם-המלך אשר מלך עליכם, אחר, יהוה אלוהיכם.  א יב,טו ואם-לא תשמעו בקול יהוה, ומריתם את-פי יהוה--והייתה יד-יהוה בכם, ובאבותיכם.  א יב,טז גם-עתה התייצבו וראו, את-הדבר הגדול הזה, אשר יהוה, עושה לעיניכם.  א יב,יז הלוא קציר-חיטים, היום--אקרא אל-יהוה, וייתן קולות ומטר; ודעו וראו, כי-רעתכם רבה אשר עשיתם בעיני יהוה, לשאול לכם, מלך.  {ס}

א יב,יח ויקרא שמואל אל-יהוה, וייתן יהוה קולות ומטר ביום ההוא; ויירא כל-העם מאוד את-יהוה, ואת-שמואל.  א יב,יט ויאמרו כל-העם אל-שמואל, התפלל בעד-עבדיך אל-יהוה אלוהיך--ואל-נמות:  כי-יספנו על-כל-חטאותינו רעה, לשאול לנו מלך.  א יב,כ ויאמר שמואל אל-העם, אל-תיראו--אתם עשיתם, את כל-הרעה הזאת; אך, אל-תסורו מאחרי יהוה, ועבדתם את-יהוה, בכל-לבבכם.  א יב,כא ולא, תסורו:  כי אחרי התוהו, אשר לא-יועילו ולא יצילו--כי-תוהו המה.  א יב,כב כי לא-ייטוש יהוה, את-עמו--בעבור, שמו הגדול:  כי הואיל יהוה, לעשות אתכם לו לעם.  א יב,כג גם אנוכי, חלילה לי מחטוא ליהוה--מחדול, להתפלל בעדכם; והוריתי אתכם, בדרך הטובה והישרה.  א יב,כד אך יראו את-יהוה, ועבדתם אותו באמת--בכל-לבבכם:  כי ראו, את אשר-הגדיל עימכם.  א יב,כה ואם-הרע, תרעו--גם-אתם גם-מלככם, תיספו.  {פ}

א יג,א בן-שנה, שאול במולכו; ושתי שנים, מלך על-ישראל.  א יג,ב ויבחר-לו שאול שלושת אלפים, מישראל, ויהיו עם-שאול אלפיים במכמש ובהר בית-אל, ואלף היו עם-יונתן בגבעת בנימין; ויתר העם, שילח איש לאוהליו.  א יג,ג ויך יונתן, את נציב פלשתים אשר בגבע, וישמעו, פלשתים; ושאול תקע בשופר בכל-הארץ לאמור, ישמעו העברים.  א יג,ד וכל-ישראל שמעו לאמור, הכה שאול את-נציב פלשתים, וגם-נבאש ישראל, בפלשתים; וייצעקו העם אחרי שאול, הגלגל.  א יג,ה ופלשתים נאספו להילחם עם-ישראל, שלושים אלף רכב וששת אלפים פרשים, ועם, כחול אשר על-שפת-הים לרוב; ויעלו ויחנו במכמש, קדמת בית אוון.  א יג,ו ואיש ישראל ראו כי צר-לו, כי ניגש העם; ויתחבאו העם, במערות ובחווחים ובסלעים, ובצריחים, ובבורות.  א יג,ז ועברים, עברו את-הירדן, ארץ גד, וגלעד; ושאול עודנו בגלגל, וכל-העם חרדו אחריו.  א יג,ח ויוחל שבעת ימים, למועד אשר שמואל, ולא-בא שמואל, הגלגל; ויפץ העם, מעליו.  א יג,ט ויאמר שאול--הגישו אליי, העולה והשלמים; ויעל, העולה.  א יג,י ויהי, ככלותו להעלות העולה, והנה שמואל, בא; וייצא שאול לקראתו, לברכו.  א יג,יא ויאמר שמואל, מה עשית; ויאמר שאול כי-ראיתי כי-נפץ העם מעליי, ואתה לא-באת למועד הימים, ופלשתים, נאספים מכמש.  א יג,יב ואומר, עתה יירדו פלשתים אליי הגלגל, ופני יהוה, לא חיליתי; ואתאפק, ואעלה העולה.  {ס}

א יג,יג ויאמר שמואל אל-שאול, נסכלת:  לא שמרת, את-מצות יהוה אלוהיך אשר ציווך, כי עתה הכין יהוה את-ממלכתך אל-ישראל, עד-עולם.  א יג,יד ועתה, ממלכתך לא-תקום:  ביקש יהוה לו איש כלבבו, ויצווהו יהוה לנגיד על-עמו--כי לא שמרת, את אשר-ציווך יהוה.  {ס}

א יג,טו ויקם שמואל, ויעל מן-הגלגל--גבעת בנימין; ויפקוד שאול, את-העם הנמצאים עימו, כשש מאות, איש.  א יג,טז ושאול ויונתן בנו, והעם הנמצא עימם, יושבים, בגבע בנימין; ופלשתים, חנו במכמש.  א יג,יז וייצא המשחית ממחנה פלשתים, שלושה ראשים:  הראש אחד יפנה אל-דרך עופרה, אל-ארץ שועל.  א יג,יח והראש אחד יפנה, דרך בית חורון; והראש אחד יפנה דרך הגבול, הנשקף על-גיא הצבועים המדברה.  {ס}

א יג,יט וחרש לא יימצא, בכול ארץ ישראל:  כי-אמרו פלשתים--פן יעשו העברים, חרב או חנית.  א יג,כ ויירדו כל-ישראל, הפלשתים--ללטוש איש את-מחרשתו ואת-אתו, ואת-קרדומו, ואת, מחרשתו.  א יג,כא והייתה הפצירה פים, למחרשות ולאתים, ולשלוש קילשון, ולהקרדומים; ולהציב, הדורבן.  א יג,כב והיה, ביום מלחמת, ולא נמצא חרב וחנית ביד כל-העם, אשר את-שאול ואת-יונתן; ותימצא לשאול, וליונתן בנו.  א יג,כג וייצא מצב פלשתים, אל-מעבר מכמש.  {ס}

א יד,א ויהי היום, ויאמר יונתן בן-שאול אל-הנער נושא כליו, לכה ונעברה אל-מצב פלשתים, אשר מעבר הלז; ולאביו, לא הגיד.  א יד,ב ושאול, יושב בקצה הגבעה, תחת הרימון, אשר במגרון; והעם אשר עימו, כשש מאות איש.  א יד,ג ואחייה בן-אחיטוב אחי איכבוד בן-פינחס בן-עלי כוהן יהוה, בשילה--נושא איפוד; והעם לא ידע, כי הלך יונתן.  א יד,ד ובין המעברות, אשר ביקש יונתן לעבור על-מצב פלשתים--שן-הסלע מהעבר מזה, ושן-הסלע מהעבר מזה; ושם האחד בוצץ, ושם האחד סנה.  א יד,ה השן האחד מצוק מצפון, מול מכמש; והאחד מנגב, מול גבע.  {ס}

א יד,ו ויאמר יהונתן אל-הנער נושא כליו, לכה ונעברה אל-מצב הערלים האלה--אוליי יעשה יהוה, לנו:  כי אין ליהוה מעצור, להושיע ברב או במעט.  א יד,ז ויאמר לו נושא כליו, עשה כל-אשר בלבבך; נטה לך, הנני עימך כלבבך.  {ס}

א יד,ח ויאמר, יהונתן, הנה אנחנו עוברים, אל-האנשים; ונגלינו, אליהם.  א יד,ט אם-כה יאמרו, אלינו, דומו, עד-הגיענו אליכם--ועמדנו תחתינו, ולא נעלה אליהם.  א יד,י ואם-כה יאמרו עלו עלינו, ועלינו--כי-נתנם יהוה, בידנו:  וזה-לנו, האות.  א יד,יא וייגלו שניהם, אל-מצב פלשתים; ויאמרו פלשתים--הנה עברים יוצאים, מן-החורים אשר התחבאו-שם.  א יד,יב ויענו אנשי המצבה את-יונתן ואת-נושא כליו, ויאמרו עלו אלינו, ונודיעה אתכם, דבר;  {פ}
 
ויאמר יונתן אל-נושא כליו, עלה אחריי--כי-נתנם יהוה, ביד ישראל.  א יד,יג ויעל יונתן, על-ידיו ועל-רגליו, ונושא כליו, אחריו; וייפלו לפני יונתן, ונושא כליו ממותת אחריו.  א יד,יד ותהי המכה הראשונה, אשר הכה יונתן ונושא כליו--כעשרים איש:  כבחצי מענה, צמד שדה.  א יד,טו ותהי חרדה במחנה בשדה, ובכל-העם--המצב והמשחית, חרדו גם-המה; ותרגז הארץ, ותהי לחרדת אלוהים.  א יד,טז ויראו הצופים לשאול, בגבעת בנימין; והנה ההמון נמוג, וילך והלום.  {פ}

א יד,יז ויאמר שאול, לעם אשר איתו, פקדו-נא וראו, מי הלך מעימנו; ויפקדו, והנה אין יונתן ונושא כליו.  א יד,יח ויאמר שאול לאחייה, הגישה ארון האלוהים:  כי-היה ארון האלוהים, ביום ההוא--ובני ישראל.  א יד,יט ויהי, עד דיבר שאול אל-הכוהן, וההמון אשר במחנה פלשתים, וילך הלוך ורב;  {פ}
 
ויאמר שאול אל-הכוהן, אסוף ידך.  א יד,כ וייזעק שאול, וכל-העם אשר איתו, ויבואו, עד-המלחמה; והנה הייתה חרב איש, בריעהו--מהומה, גדולה מאוד.  א יד,כא והעברים, היו לפלשתים כאתמול שלשום, אשר עלו עימם במחנה, סביב; וגם-המה, להיות עם-ישראל, אשר עם-שאול, ויונתן.  א יד,כב וכול איש ישראל המתחבאים בהר-אפריים, שמעו, כי-נסו, פלשתים; וידבקו גם-המה אחריהם, במלחמה.  א יד,כג ויושע יהוה ביום ההוא, את-ישראל; והמלחמה--עברה, את-בית אוון.  א יד,כד ואיש-ישראל ניגש, ביום ההוא; ויואל שאול את-העם לאמור, ארור האיש אשר-יאכל לחם עד-הערב וניקמתי מאויביי, ולא-טעם כל-העם, לחם.  {ס}

א יד,כה וכל-הארץ, באו ביער; ויהי דבש, על-פני השדה.  א יד,כו ויבוא העם אל-היער, והנה הלך דבש; ואין-משיג ידו אל-פיו, כי-ירא העם את-השבועה.  א יד,כז ויונתן לא-שמע, בהשביע אביו את-העם, וישלח את-קצה המטה אשר בידו, ויטבול אותה ביערת הדבש; וישב ידו אל-פיו, ותאורנה עיניו.  א יד,כח ויען איש מהעם ויאמר, השבע השביע אביך את-העם לאמור, ארור האיש אשר-יאכל לחם, היום; ויעף, העם.  א יד,כט ויאמר, יונתן, עכר אבי, את-הארץ:  ראו-נא, כי-אורו עיניי--כי טעמתי, מעט דבש הזה.  א יד,ל אף, כי לו אכול אכל היום העם, משלל אויביו, אשר מצא:  כי עתה לא-רבתה מכה, בפלשתים.  א יד,לא ויכו ביום ההוא, בפלשתים, ממכמש, איילונה; ויעף העם, מאוד.  א יד,לב ויעט העם אל-השלל, ויקחו צאן ובקר ובני בקר וישחטו-ארצה; ויאכל העם, על-הדם.  א יד,לג ויגידו לשאול לאמור, הנה העם חוטאים ליהוה לאכול על-הדם; ויאמר בגדתם, גולו-אליי היום אבן גדולה.  א יד,לד ויאמר שאול פוצו בעם ואמרתם להם הגישו אליי איש שורו ואיש שייהו, ושחטתם בזה ואכלתם, ולא-תחטאו ליהוה, לאכול אל-הדם; ויגישו כל-העם איש שורו בידו, הלילה--וישחטו-שם.  א יד,לה וייבן שאול מזבח, ליהוה; אותו החל, לבנות מזבח ליהוה.  {פ}

א יד,לו ויאמר שאול נרדה אחרי פלשתים לילה ונבוזה בהם עד-אור הבוקר, ולא-נשאר בהם איש, ויאמרו, כל-הטוב בעיניך עשה;  {ס}  ויאמר, הכוהן, נקרבה הלום, אל-האלוהים.  א יד,לז וישאל שאול, באלוהים, הארד אחרי פלשתים, התיתנם ביד ישראל; ולא ענהו, ביום ההוא.  א יד,לח ויאמר שאול--גושו הלום, כול פינות העם; ודעו וראו--במה הייתה החטאת הזאת, היום.  א יד,לט כי חי-יהוה, המושיע את-ישראל--כי אם-ישנו ביונתן בני, כי מות ימות; ואין עונהו, מכל-העם.  א יד,מ ויאמר אל-כל-ישראל, אתם תהיו לעבר אחד, ואני ויונתן בני, נהיה לעבר אחד; ויאמרו העם אל-שאול, הטוב בעיניך עשה.  {ס}

א יד,מא ויאמר שאול, אל-יהוה אלוהי ישראל--הבה תמים; ויילכד יונתן ושאול, והעם יצאו.  א יד,מב ויאמר שאול--הפילו, ביני ובין יונתן בני; ויילכד, יונתן.  א יד,מג ויאמר שאול אל-יונתן, הגידה לי מה עשית; ויגד-לו יונתן, ויאמר טעום טעמתי בקצה המטה אשר-בידי מעט דבש--הנני אמות.  {ס}

א יד,מד ויאמר שאול, כה-יעשה אלוהים וכה יוסיף:  כי-מות תמות, יונתן.  א יד,מה ויאמר העם אל-שאול, היונתן ימות אשר עשה הישועה הגדולה הזאת בישראל--חלילה חי-יהוה אם-ייפול משערת ראשו ארצה, כי-עם-אלוהים עשה היום הזה; ויפדו העם את-יונתן, ולא-מת.  {ס}

א יד,מו ויעל שאול, מאחרי פלשתים; ופלשתים, הלכו למקומם.  א יד,מז ושאול לכד המלוכה, על-ישראל; ויילחם סביב בכל-אויביו במואב ובבני-עמון ובאדום ובמלכי צובה, ובפלשתים, ובכול אשר-יפנה, ירשיע.  א יד,מח ויעש חיל, ויך את-עמלק; ויצל את-ישראל, מיד שוסהו.  {פ}

א יד,מט ויהיו בני שאול, יונתן וישווי ומלכישוע; ושם, שתי בנותיו--שם הבכירה מרב, ושם הקטנה מיכל.  א יד,נ ושם אשת שאול, אחינועם בת-אחימעץ; ושם שר-צבאו אבינר, בן-נר דוד שאול.  א יד,נא וקיש אבי-שאול ונר אבי-אבנר, בן-אביאל.  {ס}

א יד,נב ותהי המלחמה חזקה על-פלשתים, כול ימי שאול; וראה שאול כל-איש גיבור, וכל-בן-חיל, ויאספהו, אליו.  {פ}

א טו,א ויאמר שמואל, אל-שאול, אותי שלח יהוה למשוחך למלך, על-עמו על-ישראל; ועתה שמע, לקול דברי יהוה.  {ס}

א טו,ב כה אמר, יהוה צבאות, פקדתי, את אשר-עשה עמלק לישראל--אשר-שם לו בדרך, בעלותו ממצריים.  א טו,ג עתה לך והכית את-עמלק, והחרמתם את-כל-אשר-לו, ולא תחמול, עליו; והמתה מאיש עד-אישה, מעולל ועד-יונק, משור ועד-שה, מגמל ועד-חמור.  {ס}

א טו,ד וישמע שאול, את-העם, ויפקדם בטלאים, מאתיים אלף רגלי; ועשרת אלפים, את-איש יהודה.  א טו,ה ויבוא שאול, עד-עיר עמלק; וירב, בנחל.  א טו,ו ויאמר שאול אל-הקיני לכו סורו רדו מתוך עמלקי, פן-אוסיפך עימו, ואתה עשית חסד עם-כל-בני ישראל, בעלותם ממצריים; ויסר קיני, מתוך עמלק.  א טו,ז ויך שאול, את-עמלק, מחווילה בואכה שור, אשר על-פני מצריים.  א טו,ח ויתפוש את-אגג מלך-עמלק, חי; ואת-כל-העם, החרים לפי-חרב.  א טו,ט ויחמול שאול והעם על-אגג, ועל-מיטב הצאן והבקר והמשנים ועל-הכרים ועל-כל-הטוב, ולא אבו, החרימם; וכל-המלאכה נמבזה ונמס, אותה החרימו.  {פ}

א טו,י ויהי, דבר-יהוה, אל-שמואל, לאמור.  א טו,יא ניחמתי, כי-המלכתי את-שאול למלך--כי-שב מאחריי, ואת-דבריי לא הקים; וייחר, לשמואל, ויזעק אל-יהוה, כל-הלילה.  א טו,יב וישכם שמואל לקראת שאול, בבוקר; ויוגד לשמואל לאמור, בא-שאול הכרמלה והנה מציב לו יד, וייסוב ויעבור, ויירד הגלגל.  א טו,יג ויבוא שמואל, אל-שאול; ויאמר לו שאול, ברוך אתה ליהוה--הקימותי, את-דבר יהוה.  א טו,יד ויאמר שמואל, ומה קול-הצאן הזה באוזניי, וקול הבקר, אשר אנוכי שומע.  א טו,טו ויאמר שאול מעמלקי הביאום, אשר חמל העם על-מיטב הצאן והבקר, למען זבוח, ליהוה אלוהיך; ואת-היותר, החרמנו.  {פ}

א טו,טז ויאמר שמואל, אל-שאול, הרף ואגידה לך, את אשר דיבר יהוה אליי הלילה; ויאמר לו, דבר.  {ס}

א טו,יז ויאמר שמואל--הלוא אם-קטון אתה בעיניך, ראש שבטי ישראל אתה; וימשחך יהוה למלך, על-ישראל.  א טו,יח וישלחך יהוה, בדרך; ויאמר, לך והחרמת את-החטאים את-עמלק, ונלחמת בו, עד כלותם אותם.  א טו,יט ולמה לא-שמעת, בקול יהוה; ותעט, אל-השלל, ותעש הרע, בעיני יהוה.  {ס}

א טו,כ ויאמר שאול אל-שמואל, אשר שמעתי בקול יהוה, ואלך, בדרך אשר-שלחני יהוה; ואביא, את-אגג מלך עמלק, ואת-עמלק, החרמתי.  א טו,כא וייקח העם מהשלל צאן ובקר, ראשית החרם, לזבוח ליהוה אלוהיך, בגלגל.  {ס}

א טו,כב ויאמר שמואל, החפץ ליהוה בעולות וזבחים, כשמוע, בקול יהוה:  הנה שמוע מזבח טוב, להקשיב מחלב אילים.  א טו,כג כי חטאת-קסם מרי, ואוון ותרפים הפצר:  יען, מאסת את-דבר יהוה, וימאסך, ממלך.  {ס}

א טו,כד ויאמר שאול אל-שמואל חטאתי, כי-עברתי את-פי-יהוה ואת-דבריך:  כי יראתי את-העם, ואשמע בקולם.  א טו,כה ועתה, שא נא את-חטאתי; ושוב עימי, ואשתחווה ליהוה.  א טו,כו ויאמר שמואל אל-שאול, לא אשוב עימך:  כי מאסת, את-דבר יהוה, וימאסך יהוה, מהיות מלך על-ישראל.  {ס}

א טו,כז וייסוב שמואל, ללכת; ויחזק בכנף-מעילו, וייקרע.  {ס}

א טו,כח ויאמר אליו, שמואל, קרע יהוה את-ממלכות ישראל מעליך, היום; ונתנה, לריעך הטוב ממך.  {ס}

א טו,כט וגם נצח ישראל, לא ישקר ולא יינחם:  כי לא אדם הוא, להינחם.  א טו,ל ויאמר חטאתי--עתה כבדני נא נגד זקני-עמי, ונגד ישראל; ושוב עימי, והשתחוויתי ליהוה אלוהיך.  א טו,לא וישב שמואל, אחרי שאול; וישתחו שאול, ליהוה.  {ס}

א טו,לב ויאמר שמואל, הגישו אליי את-אגג מלך עמלק, וילך אליו, אגג מעדנות; ויאמר אגג, אכן סר מר-המוות.  {ס}

א טו,לג ויאמר שמואל--כאשר שיכלה נשים חרבך, כן-תשכל מנשים אימך; וישסף שמואל את-אגג לפני יהוה, בגלגל.  {ס}

א טו,לד וילך שמואל, הרמתה; ושאול עלה אל-ביתו, גבעת שאול.  א טו,לה ולא-יסף שמואל לראות את-שאול, עד-יום מותו, כי-התאבל שמואל, אל-שאול; ויהוה ניחם, כי-המליך את-שאול על-ישראל.  {פ}

א טז,א ויאמר יהוה אל-שמואל, עד-מתיי אתה מתאבל אל-שאול, ואני מאסתיו, ממלוך על-ישראל; מלא קרנך שמן, ולך אשלחך אל-ישי בית-הלחמי--כי-ראיתי בבניו לי, מלך.  א טז,ב ויאמר שמואל איך אלך, ושמע שאול והרגני; ויאמר יהוה, עגלת בקר תיקח בידך, ואמרת, לזבוח ליהוה באתי.  א טז,ג וקראת לישי, בזבח; ואנוכי, אודיעך את אשר-תעשה, ומשחת לי, את אשר-אומר אליך.  א טז,ד ויעש שמואל, את אשר דיבר יהוה, ויבוא, בית לחם; ויחרדו זקני העיר, לקראתו, ויאמר, שלום בואך.  א טז,ה ויאמר שלום, לזבוח ליהוה באתי, התקדשו, ובאתם איתי בזבח; ויקדש את-ישי ואת-בניו, ויקרא להם לזבח.  א טז,ו ויהי בבואם, וירא את-אליאב; ויאמר, אך נגד יהוה משיחו.  {ס}

א טז,ז ויאמר יהוה אל-שמואל, אל-תבט אל-מראהו ואל-גבוה קומתו--כי מאסתיהו:  כי לא, אשר יראה האדם--כי האדם יראה לעיניים, ויהוה יראה ללבב.  א טז,ח ויקרא ישי אל-אבינדב, ויעבירהו לפני שמואל; ויאמר, גם-בזה לא-בחר יהוה.  א טז,ט ויעבר ישי, שמה; ויאמר, גם-בזה לא-בחר יהוה.  א טז,י ויעבר ישי שבעת בניו, לפני שמואל; ויאמר שמואל אל-ישי, לא-בחר יהוה באלה.  א טז,יא ויאמר שמואל אל-ישי, התמו הנערים, ויאמר עוד שאר הקטן, והנה רועה בצאן; ויאמר שמואל אל-ישי שלחה וקחנו, כי לא-נסוב עד-בואו פה.  א טז,יב וישלח ויביאהו והוא אדמוני, עם-יפה עיניים וטוב רואי;  {פ}
 
ויאמר יהוה קום משחהו, כי-זה הוא.  א טז,יג וייקח שמואל את-קרן השמן, וימשח אותו בקרב אחיו, ותצלח רוח-יהוה אל-דויד, מהיום ההוא ומעלה; ויקם שמואל, וילך הרמתה.  א טז,יד ורוח יהוה סרה, מעם שאול; וביעתתו רוח-רעה, מאת יהוה.  א טז,טו ויאמרו עבדי-שאול, אליו:  הנה-נא רוח-אלוהים רעה, מבעיתך.  א טז,טז יאמר-נא אדוננו, עבדיך לפניך--יבקשו, איש יודע מנגן בכינור; והיה, בהיות עליך רוח-אלוהים רעה--וניגן בידו, וטוב לך.  {פ}

א טז,יז ויאמר שאול, אל-עבדיו:  ראו-נא לי, איש מיטיב לנגן, והביאותם, אליי.  א טז,יח ויען אחד מהנערים ויאמר, הנה ראיתי בן לישי בית הלחמי, יודע נגן וגיבור חיל ואיש מלחמה ונבון דבר, ואיש תואר; ויהוה, עימו.  א טז,יט וישלח שאול מלאכים, אל-ישי; ויאמר, שלחה אליי את-דויד בנך אשר בצאן.  א טז,כ וייקח ישי חמור לחם, ונאד יין, וגדי עיזים, אחד; וישלח ביד-דויד בנו, אל-שאול.  א טז,כא ויבוא דויד אל-שאול, ויעמוד לפניו; ויאהבהו מאוד, ויהי-לו נושא כלים.  א טז,כב וישלח שאול, אל-ישי לאמור:  יעמוד-נא דויד לפניי, כי-מצא חן בעיניי.  א טז,כג והיה, בהיות רוח-אלוהים אל-שאול, ולקח דויד את-הכינור, וניגן בידו; ורווח לשאול וטוב לו, וסרה מעליו רוח הרעה.  {פ}

א יז,א ויאספו פלשתים את-מחניהם, למלחמה, וייאספו, שוכה אשר ליהודה; ויחנו בין-שוכה ובין-עזקה, באפס דמים.  א יז,ב ושאול ואיש-ישראל נאספו, ויחנו בעמק האלה; ויערכו מלחמה, לקראת פלשתים.  א יז,ג ופלשתים עומדים אל-ההר, מזה, וישראל עומדים אל-ההר, מזה; והגיא, ביניהם.  א יז,ד וייצא איש-הביניים ממחנות פלשתים, גולית שמו מגת:  גובהו, שש אמות וזרת.  א יז,ה וכובע נחושת על-ראשו, ושריון קשקשים הוא לבוש; ומשקל, השריון--חמשת-אלפים שקלים, נחושת.  א יז,ו ומצחת נחושת, על-רגליו; וכידון נחושת, בין כתפיו.  א יז,ז ועץ חניתו, כמנור אורגים, ולהבת חניתו, שש-מאות שקלים ברזל; ונושא הצינה, הולך לפניו.  א יז,ח ויעמוד, ויקרא אל-מערכות ישראל, ויאמר להם, למה תצאו לערוך מלחמה:  הלוא אנוכי הפלשתי, ואתם עבדים לשאול--ברו-לכם איש, ויירד אליי.  א יז,ט אם-יוכל להילחם איתי, והכני--והיינו לכם, לעבדים; ואם-אני אוכל-לו, והכיתיו--והייתם לנו לעבדים, ועבדתם אותנו.  א יז,י ויאמר, הפלשתי, אני חירפתי את-מערכות ישראל, היום הזה; תנו-לי איש, ונילחמה יחד.  א יז,יא וישמע שאול וכל-ישראל, את-דברי הפלשתי האלה; וייחתו וייראו, מאוד.  {פ}

א יז,יב ודויד בן-איש אפרתי הזה, מבית לחם יהודה, ושמו ישי, ולו שמונה בנים; והאיש בימי שאול, זקן בא באנשים.  א יז,יג וילכו שלושת בני-ישי, הגדולים--הלכו אחרי-שאול, למלחמה; ושם שלושת בניו, אשר הלכו במלחמה--אליאב הבכור ומשנהו אבינדב, והשלישי שמה.  א יז,יד ודויד, הוא הקטן; ושלושה, הגדולים, הלכו, אחרי שאול.  {ס}

א יז,טו ודויד הולך ושב, מעל שאול, לרעות את-צאן אביו, בית-לחם.  א יז,טז וייגש הפלשתי, השכם והערב; ויתייצב, ארבעים יום.  {פ}

א יז,יז ויאמר ישי לדויד בנו, קח-נא לאחיך איפת הקליא הזה, ועשרה לחם, הזה; והרץ המחנה, לאחיך.  א יז,יח ואת עשרת חריצי החלב, האלה, תביא, לשר-האלף; ואת-אחיך תפקוד לשלום, ואת-ערובתם תיקח.  א יז,יט ושאול והמה וכל-איש ישראל, בעמק האלה; נלחמים, עם-פלשתים.  {ס}

א יז,כ וישכם דויד בבוקר, וייטוש את-הצאן על-שומר, ויישא וילך, כאשר ציווהו ישי; ויבוא, המעגלה, והחיל היוצא אל-המערכה, והרעו במלחמה.  א יז,כא ותערוך ישראל ופלשתים, מערכה לקראת מערכה.  א יז,כב וייטוש דויד את-הכלים מעליו, על-יד שומר הכלים, וירץ, המערכה; ויבוא, וישאל לאחיו לשלום.  א יז,כג והוא מדבר עימם, והנה איש הביניים עולה גולית הפלשתי שמו מגת ממערכות פלשתים, וידבר, כדברים האלה; וישמע, דויד.  א יז,כד וכול איש ישראל, בראותם את-האיש; וינוסו, מפניו, וייראו, מאוד.  א יז,כה ויאמר איש ישראל, הראיתם האיש העולה הזה--כי לחרף את-ישראל, עולה; והיה האיש אשר-יכנו יעשרנו המלך עושר גדול, ואת-בתו ייתן-לו, ואת בית אביו, יעשה חופשי בישראל.  {פ}

א יז,כו ויאמר דויד, אל-האנשים העומדים עימו לאמור, מה-ייעשה לאיש אשר יכה את-הפלשתי הלז, והסיר חרפה מעל ישראל:  כי מי, הפלשתי הערל הזה, כי חירף, מערכות אלוהים חיים.  א יז,כז ויאמר לו העם, כדבר הזה לאמור:  כה ייעשה, לאיש אשר יכנו.  א יז,כח וישמע אליאב אחיו הגדול, בדברו אל-האנשים; וייחר-אף אליאב בדויד ויאמר למה-זה ירדת, ועל-מי נטשת מעט הצאן ההנה במדבר--אני ידעתי את-זדונך ואת רוע לבבך, כי למען ראות המלחמה ירדת.  א יז,כט ויאמר דויד, מה עשיתי עתה; הלוא, דבר הוא.  א יז,ל וייסוב מאצלו אל-מול אחר, ויאמר כדבר הזה; וישיבוהו העם דבר, כדבר הראשון.  א יז,לא ויישמעו, הדברים, אשר, דיבר דויד; ויגידו לפני-שאול, וייקחהו.  א יז,לב ויאמר דויד אל-שאול, אל-ייפול לב-אדם עליו; עבדך ילך, ונלחם עם-הפלשתי הזה.  א יז,לג ויאמר שאול אל-דויד, לא תוכל ללכת אל-הפלשתי הזה, להילחם, עימו:  כי-נער אתה, והוא איש מלחמה מנעוריו.  {ס}

א יז,לד ויאמר דויד אל-שאול, רועה היה עבדך לאביו בצאן; ובא הארי ואת-הדוב, ונשא שה מהעדר.  א יז,לה ויצאתי אחריו והכיתיו, והצלתי מפיו; ויקם עליי--והחזקתי בזקנו, והכיתיו והמיתיו.  א יז,לו גם את-הארי גם-הדוב, הכה עבדך; והיה הפלשתי הערל הזה, כאחד מהם, כי חירף, מערכות אלוהים חיים.  {ס}

א יז,לז ויאמר, דויד, יהוה אשר הצלני מיד הארי ומיד הדוב, הוא יצילני מיד הפלשתי הזה;  {ס}  ויאמר שאול אל-דויד לך, ויהוה יהיה עימך.  א יז,לח וילבש שאול את-דויד מדיו, ונתן קובע נחושת על-ראשו; וילבש אותו, שריון.  א יז,לט ויחגור דויד את-חרבו מעל למדיו ויואל ללכת, כי לא-ניסה, ויאמר דויד אל-שאול לא אוכל ללכת באלה, כי לא ניסיתי; ויסירם דויד, מעליו.  א יז,מ וייקח מקלו בידו, ויבחר-לו חמישה חלוקי-אבנים מן-הנחל וישם אותם בכלי הרועים אשר-לו ובילקוט--וקלעו בידו; וייגש, אל-הפלשתי.  א יז,מא וילך, הפלשתי, הולך וקרב, אל-דויד; והאיש נושא הצינה, לפניו.  א יז,מב ויבט הפלשתי ויראה את-דויד, ויבזהו:  כי-היה נער, ואדמוני עם-יפה מראה.  א יז,מג ויאמר הפלשתי, אל-דויד, הכלב אנוכי, כי-אתה בא-אליי במקלות; ויקלל הפלשתי את-דויד, באלוהיו.  א יז,מד ויאמר הפלשתי, אל-דויד:  לכה אליי--ואתנה את-בשרך, לעוף השמיים ולבהמת השדה.  {ס}

א יז,מה ויאמר דויד, אל-הפלשתי, אתה בא אליי, בחרב ובחנית ובכידון; ואנוכי בא-אליך, בשם יהוה צבאות, אלוהי מערכות ישראל, אשר חירפת.  א יז,מו היום הזה יסגרך יהוה בידי והכיתיך, והסירותי את-ראשך מעליך, ונתתי פגר מחנה פלשתים היום הזה, לעוף השמיים ולחית הארץ; ויידעו, כל-הארץ, כי יש אלוהים, לישראל.  א יז,מז ויידעו כל-הקהל הזה, כי-לא בחרב ובחנית יהושיע יהוה:  כי ליהוה המלחמה, ונתן אתכם בידנו.  {ס}

א יז,מח והיה כי-קם הפלשתי, וילך ויקרב לקראת דויד; וימהר דויד, וירץ המערכה לקראת הפלשתי.  א יז,מט וישלח דויד את-ידו אל-הכלי, וייקח משם אבן ויקלע, ויך את-הפלשתי, אל-מצחו; ותטבע האבן במצחו, וייפול על-פניו ארצה.  א יז,נ ויחזק דויד מן-הפלשתי בקלע ובאבן, ויך את-הפלשתי וימיתהו; וחרב, אין ביד-דויד.  א יז,נא וירץ דויד ויעמוד אל-הפלשתי וייקח את-חרבו וישלפה מתערה, וימותתהו, ויכרות-בה, את-ראשו; ויראו הפלשתים כי-מת גיבורם, וינוסו.  א יז,נב ויקומו אנשי ישראל ויהודה ויריעו, וירדפו את-הפלשתים, עד-בואכה גיא, ועד שערי עקרון; וייפלו חללי פלשתים, בדרך שעריים, ועד-גת, ועד-עקרון.  א יז,נג וישובו בני ישראל, מדלוק אחרי פלשתים; וישוסו, את-מחניהם.  א יז,נד וייקח דויד את-ראש הפלשתי, ויביאהו ירושלים; ואת-כליו, שם באוהלו.  {ס}

א יז,נה וכראות שאול את-דויד, יוצא לקראת הפלשתי, אמר אל-אבנר שר הצבא, בן-מי-זה הנער אבנר; ויאמר אבנר, חי-נפשך המלך אם-ידעתי.  א יז,נו ויאמר, המלך:  שאל אתה, בן-מי-זה העלם.  {ס}

א יז,נז וכשוב דויד, מהכות את-הפלשתי, וייקח אותו אבנר, ויביאהו לפני שאול; וראש הפלשתי, בידו.  א יז,נח ויאמר אליו שאול, בן-מי אתה הנער; ויאמר דויד, בן-עבדך ישי בית הלחמי.  א יח,א ויהי, ככלותו לדבר אל-שאול, ונפש יהונתן, נקשרה בנפש דויד; ויאהבהו יהונתן, כנפשו.  א יח,ב וייקחהו שאול, ביום ההוא; ולא נתנו, לשוב בית אביו.  א יח,ג ויכרות יהונתן ודויד, ברית, באהבתו אותו, כנפשו.  א יח,ד ויתפשט יהונתן, את-המעיל אשר עליו, וייתנהו, לדויד; ומדיו, ועד-חרבו ועד-קשתו ועד-חגורו.  א יח,ה וייצא דויד בכול אשר ישלחנו שאול, ישכיל, וישימהו שאול, על אנשי המלחמה; וייטב, בעיני כל-העם, וגם, בעיני עבדי שאול.  {פ}

א יח,ו ויהי בבואם, בשוב דויד מהכות את-הפלשתי, ותצאנה הנשים מכל-ערי ישראל לשיר והמחולות, לקראת שאול המלך--בתופים בשמחה, ובשלישים.  א יח,ז ותענינה הנשים המשחקות, ותאמרנה:  הכה שאול באלפיו, ודויד ברבבותיו.  א יח,ח וייחר לשאול מאוד, ויירע בעיניו הדבר הזה, ויאמר נתנו לדויד רבבות, ולי נתנו האלפים; ועוד לו, אך המלוכה.  א יח,ט ויהי שאול, עוין את-דויד, מהיום ההוא, והלאה.  {ס}

א יח,י ויהי ממוחרת, ותצלח רוח אלוהים רעה אל-שאול ויתנבא בתוך-הבית, ודויד מנגן בידו, כיום ביום; והחנית, ביד-שאול.  א יח,יא ויטל שאול, את-החנית, ויאמר, אכה בדויד ובקיר; וייסוב דויד מפניו, פעמיים.  א יח,יב ויירא שאול, מלפני דויד:  כי-היה יהוה עימו, ומעם שאול סר.  א יח,יג ויסירהו שאול מעימו, וישימהו לו שר-אלף; וייצא ויבוא, לפני העם.  {ס}

א יח,יד ויהי דויד לכל-דרכיו, משכיל; ויהוה, עימו.  א יח,טו וירא שאול, אשר-הוא משכיל מאוד; ויגר, מפניו.  א יח,טז וכל-ישראל ויהודה, אוהב את-דויד:  כי-הוא יוצא ובא, לפניהם.  {פ}

א יח,יז ויאמר שאול אל-דויד, הנה בתי הגדולה מרב אותה אתן-לך לאישה--אך היה-לי לבן-חיל, והילחם מלחמות יהוה; ושאול אמר, אל-תהי ידי בו, ותהי-בו, יד-פלשתים.  {ס}

א יח,יח ויאמר דויד אל-שאול, מי אנוכי ומי חיי, משפחת אבי, בישראל--כי-אהיה חתן, למלך.  א יח,יט ויהי, בעת תת את-מרב בת-שאול--לדויד; והיא ניתנה לעדריאל המחולתי, לאישה.  א יח,כ ותאהב מיכל בת-שאול, את-דויד; ויגידו לשאול, ויישר הדבר בעיניו.  א יח,כא ויאמר שאול אתננה לו, ותהי-לו למוקש, ותהי-בו, יד-פלשתים; ויאמר שאול אל-דויד, בשתיים תתחתן בי היום.  א יח,כב ויצו שאול את-עבדיו, דברו אל-דויד בלט לאמור, הנה חפץ בך המלך, וכל-עבדיו אהבוך; ועתה, התחתן במלך.  א יח,כג וידברו עבדי שאול, באוזני דויד, את-הדברים, האלה; ויאמר דויד, הנקלה בעיניכם התחתן במלך, ואנוכי, איש-רש ונקלה.  א יח,כד ויגידו עבדי שאול, לו--לאמור:  כדברים האלה, דיבר דויד.  א יח,כה ויאמר שאול כה-תאמרו לדויד, אין-חפץ למלך במוהר, כי במאה עורלות פלשתים, להינקם באויבי המלך; ושאול חשב, להפיל את-דויד ביד-פלשתים.  א יח,כו ויגידו עבדיו לדויד, את-הדברים האלה, ויישר הדבר בעיני דויד, להתחתן במלך; ולא מלאו, הימים.  א יח,כז ויקם דויד וילך הוא ואנשיו, ויך בפלשתים מאתיים איש, ויבא דויד את-עורלותיהם, וימלאום למלך להתחתן במלך; וייתן-לו שאול את-מיכל בתו, לאישה.  {ס}

א יח,כח וירא שאול ויידע, כי יהוה עם-דויד; ומיכל בת-שאול, אהבתהו.  א יח,כט ויוסף שאול, לירוא מפני דויד--עוד; ויהי שאול אויב את-דויד, כל-הימים.  {פ}

א יח,ל וייצאו, שרי פלשתים; ויהי מדי צאתם, שכל דויד מכול עבדי שאול, וייקר שמו, מאוד.  {ס}

א יט,א וידבר שאול, אל-יונתן בנו ואל-כל-עבדיו, להמית, את-דויד; ויהונתן, בן-שאול, חפץ בדויד, מאוד.  א יט,ב ויגד יהונתן לדויד לאמור, מבקש שאול אבי להמיתך; ועתה הישמר-נא בבוקר, וישבת בסתר ונחבאת.  א יט,ג ואני אצא ועמדתי ליד-אבי, בשדה אשר אתה שם, ואני, אדבר בך אל-אבי; וראיתי מה, והגדתי לך.  {ס}

א יט,ד וידבר יהונתן בדויד טוב, אל-שאול אביו; ויאמר אליו אל-יחטא המלך בעבדו בדויד, כי לא חטא לך, וכי מעשיו, טוב-לך מאוד.  א יט,ה וישם את-נפשו בכפו ויך את-הפלשתי, ויעש יהוה תשועה גדולה לכל-ישראל--ראית, ותשמח; ולמה תחטא בדם נקי, להמית את-דויד חינם.  א יט,ו וישמע שאול, בקול יהונתן; ויישבע שאול, חי-יהוה אם-יומת.  א יט,ז ויקרא יהונתן, לדויד, ויגד-לו יהונתן, את כל-הדברים האלה; ויבא יהונתן את-דויד אל-שאול, ויהי לפניו כאתמול שלשום.  {ס}

א יט,ח ותוסף המלחמה, להיות; וייצא דויד ויילחם בפלשתים, ויך בהם מכה גדולה, וינוסו, מפניו.  א יט,ט ותהי רוח יהוה רעה, אל-שאול, והוא בביתו יושב, וחניתו בידו; ודויד, מנגן ביד.  א יט,י ויבקש שאול להכות בחנית, בדויד ובקיר, ויפטר מפני שאול, ויך את-החנית בקיר; ודויד נס ויימלט, בלילה הוא.  {פ}

א יט,יא וישלח שאול מלאכים אל-בית דויד, לשומרו, ולהמיתו, בבוקר; ותגד לדויד, מיכל אשתו לאמור, אם-אינך ממלט את-נפשך הלילה, מחר אתה מומת.  א יט,יב ותורד מיכל את-דויד, בעד החלון; וילך ויברח, ויימלט.  א יט,יג ותיקח מיכל את-התרפים, ותשם אל-המיטה, ואת כביר העיזים, שמה מראשותיו; ותכס, בבגד.  {ס}

א יט,יד וישלח שאול מלאכים, לקחת את-דויד; ותאמר, חולה הוא.  {ס}

א יט,טו וישלח שאול את-המלאכים, לראות את-דויד לאמור:  העלו אותו במיטה אליי, להמיתו.  א יט,טז ויבואו, המלאכים, והנה התרפים, אל-המיטה; וכביר העיזים, מראשותיו.  {ס}

א יט,יז ויאמר שאול אל-מיכל, למה ככה רימיתיני, ותשלחי את-אויבי, ויימלט; ותאמר מיכל אל-שאול, הוא-אמר אליי שלחיני למה אמיתך.  א יט,יח ודויד ברח ויימלט, ויבוא אל-שמואל הרמתה, ויגד-לו, את כל-אשר עשה-לו שאול; וילך הוא ושמואל, ויישבו בניות.  א יט,יט ויוגד לשאול, לאמור:  הנה דויד, בניות ברמה.  א יט,כ וישלח שאול מלאכים, לקחת את-דויד, וירא את-להקת הנביאים ניבאים, ושמואל עומד ניצב עליהם; ותהי על-מלאכי שאול, רוח אלוהים, ויתנבאו, גם-המה.  א יט,כא ויגידו לשאול, וישלח מלאכים אחרים, ויתנבאו, גם-המה;  {ס}  ויוסף שאול, וישלח מלאכים שלישים, ויתנבאו, גם-המה.  א יט,כב וילך גם-הוא הרמתה, ויבוא עד-בור הגדול אשר בשכו, וישאל ויאמר, איפה שמואל ודויד; ויאמר, הנה בניות ברמה.  א יט,כג וילך שם, אל-ניות ברמה; ותהי עליו גם-הוא רוח אלוהים, וילך הלוך ויתנבא, עד-בואו, בניות ברמה.  א יט,כד ויפשט גם-הוא בגדיו, ויתנבא גם-הוא לפני שמואל, וייפול ערום, כל-היום ההוא וכל-הלילה; על-כן, יאמרו--הגם שאול, בנביאים.  {פ}

א כ,א ויברח דויד, מניות ברמה; ויבוא ויאמר לפני יהונתן, מה עשיתי מה-עווני ומה-חטאתי לפני אביך--כי מבקש, את-נפשי.  א כ,ב ויאמר לו חלילה, לא תמות--הנה לא-יעשה אבי דבר גדול או דבר קטון, ולא יגלה את-אוזני; ומדוע יסתיר אבי ממני את-הדבר הזה, אין זאת.  א כ,ג ויישבע עוד דויד, ויאמר ידוע ידע אביך כי-מצאתי חן בעיניך, ויאמר אל-יידע-זאת יהונתן, פן-ייעצב; ואולם, חי-יהוה וחי נפשך--כי כפשע, ביני ובין המוות.  א כ,ד ויאמר יהונתן, אל-דויד:  מה-תאמר נפשך, ואעשה-לך.  {פ}

א כ,ה ויאמר דויד אל-יהונתן, הנה-חודש מחר, ואנוכי ישוב-אשב עם-המלך, לאכול; ושילחתני ונסתרתי בשדה, עד הערב השלישית.  א כ,ו אם-פקוד יפקדני, אביך:  ואמרת, נשאול נשאל ממני דויד לרוץ בית-לחם עירו--כי זבח הימים שם, לכל-המשפחה.  א כ,ז אם-כה יאמר טוב, שלום לעבדך; ואם-חרה ייחרה, לו--דע, כי-כלתה הרעה מעימו.  א כ,ח ועשית חסד, על-עבדך, כי בברית יהוה, הבאת את-עבדך עימך; ואם-יש-בי עוון המיתני אתה, ועד-אביך למה-זה תביאני.  {פ}

א כ,ט ויאמר יהונתן, חלילה לך:  כי אם-ידוע אדע, כי-כלתה הרעה מעם אבי לבוא עליך--ולא אותה, אגיד לך.  {ס}

א כ,י ויאמר דויד אל-יהונתן, מי יגיד לי; או מה-יענך אביך, קשה.  {ס}

א כ,יא ויאמר יהונתן אל-דויד, לכה ונצא השדה; וייצאו שניהם, השדה.  {ס}

א כ,יב ויאמר יהונתן אל-דויד, יהוה אלוהי ישראל כי-אחקור את-אבי כעת מחר השלישית, והנה-טוב, אל-דויד--ולא-אז אשלח אליך, וגליתי את-אוזנך.  א כ,יג כה-יעשה יהוה ליהונתן וכה יוסיף, כי-ייטיב אל-אבי את-הרעה עליך--וגליתי את-אוזנך, ושילחתיך והלכת לשלום; ויהי יהוה עימך, כאשר היה עם-אבי.  א כ,יד ולא, אם-עודני חי; ולא-תעשה עימדי חסד יהוה, ולא אמות.  א כ,טו ולא-תכרית את-חסדך מעם ביתי, עד-עולם; ולא, בהכרית יהוה את-אויבי דויד, איש, מעל פני האדמה.  א כ,טז ויכרות יהונתן, עם-בית דויד; וביקש יהוה, מיד אויבי דויד.  א כ,יז ויוסף יהונתן להשביע את-דויד, באהבתו אותו:  כי-אהבת נפשו, אהבו.  {ס}

א כ,יח ויאמר-לו יהונתן, מחר חודש; ונפקדת, כי ייפקד מושבך.  א כ,יט ושילשת, תרד מאוד, ובאת אל-המקום, אשר-נסתרת שם ביום המעשה; וישבת, אצל האבן האזל.  א כ,כ ואני, שלושת החיצים צידה אורה, לשלח-לי, למטרה.  א כ,כא והנה אשלח את-הנער, לך מצא את-החיצים:  אם-אמור אומר לנער הנה החיצים ממך והנה, קחנו ובואה כי-שלום לך ואין דבר--חי-יהוה.  א כ,כב ואם-כה אומר לעלם, הנה החיצים ממך והלאה--לך, כי שילחך יהוה.  א כ,כג והדבר--אשר דיברנו, אני ואתה:  הנה יהוה ביני ובינך, עד-עולם.  {ס}

א כ,כד וייסתר דויד, בשדה; ויהי החודש, ויישב המלך אל-הלחם לאכול.  א כ,כה ויישב המלך על-מושבו כפעם בפעם, אל-מושב הקיר, ויקם יהונתן, ויישב אבנר מצד שאול; וייפקד, מקום דויד.  א כ,כו ולא-דיבר שאול מאומה, ביום ההוא:  כי אמר מקרה הוא, בלתי טהור הוא כי-לא טהור.  {ס}

א כ,כז ויהי, ממוחרת החודש השני, וייפקד, מקום דויד;  {פ}
 
ויאמר שאול, אל-יהונתן בנו, מדוע לא-בא בן-ישי גם-תמול גם-היום, אל-הלחם.  א כ,כח ויען יהונתן, את-שאול:  נשאול נשאל דויד מעימדי, עד-בית לחם.  א כ,כט ויאמר שלחני נא כי זבח משפחה לנו בעיר, והוא ציווה-לי אחי, ועתה אם-מצאתי חן בעיניך, אימלטה נא ואראה את-אחיי; על-כן לא-בא, אל-שולחן המלך.  {ס}

א כ,ל וייחר-אף שאול, ביהונתן, ויאמר לו, בן-נעוות המרדות:  הלוא ידעתי, כי-בוחר אתה לבן-ישי, לבושתך, ולבושת ערוות אימך.  א כ,לא כי כל-הימים, אשר בן-ישי חי על-האדמה, לא תיכון, אתה ומלכותך; ועתה, שלח וקח אותו אליי--כי בן-מוות, הוא.  {ס}

א כ,לב ויען, יהונתן, את-שאול, אביו; ויאמר אליו למה יומת, מה עשה.  א כ,לג ויטל שאול את-החנית עליו, להכותו; ויידע, יהונתן, כי-כלה היא מעם אביו, להמית את-דויד.  {ס}

א כ,לד ויקם יהונתן מעם השולחן, בחורי-אף; ולא-אכל ביום-החודש השני, לחם--כי נעצב אל-דויד, כי הכלימו אביו.  {ס}

א כ,לה ויהי בבוקר, וייצא יהונתן השדה למועד דויד; ונער קטון, עימו.  א כ,לו ויאמר לנערו--רוץ מצא נא את-החיצים, אשר אנוכי מורה; הנער רץ, והוא-ירה החצי להעבירו.  א כ,לז ויבוא הנער עד-מקום החצי, אשר ירה יהונתן; ויקרא יהונתן אחרי הנער, ויאמר, הלוא החצי, ממך והלאה.  א כ,לח ויקרא יהונתן אחרי הנער, מהרה חושה אל-תעמוד; וילקט נער יהונתן, את-החיצים, ויבוא, אל-אדוניו.  א כ,לט והנער, לא-ידע מאומה; אך יהונתן ודויד, ידעו את-הדבר.  {ס}

א כ,מ וייתן יהונתן את-כליו, אל-הנער אשר-לו; ויאמר לו, לך הבא העיר.  א כ,מא הנער, בא, ודויד קם מאצל הנגב, וייפול לאפיו ארצה וישתחו שלוש פעמים; ויישקו איש את-ריעהו, ויבכו איש את-ריעהו, עד-דויד, הגדיל.  א כ,מב ויאמר יהונתן לדויד, לך לשלום:  אשר נשבענו שנינו אנחנו, בשם יהוה לאמור, יהוה יהיה ביני ובינך ובין זרעי ובין זרעך, עד-עולם.  {פ}

א כא,א ויקם, וילך; ויהונתן, בא העיר.  א כא,ב ויבוא דויד נובה, אל-אחימלך הכוהן; ויחרד אחימלך לקראת דויד, ויאמר לו מדוע אתה לבדך, ואיש, אין איתך.  א כא,ג ויאמר דויד לאחימלך הכוהן, המלך ציווני דבר, ויאמר אליי איש אל-יידע מאומה את-הדבר אשר-אנוכי שולחך, ואשר ציוויתיך; ואת-הנערים יודעתי, אל-מקום פלוני אלמוני.  א כא,ד ועתה, מה-יש תחת-ידך חמישה-לחם--תנה בידי; או, הנמצא.  א כא,ה ויען הכוהן את-דויד ויאמר, אין-לחם חול אל-תחת ידי:  כי-אם-לחם קודש יש, אם-נשמרו הנערים אך מאישה.  {פ}

א כא,ו ויען דויד את-הכוהן ויאמר לו, כי אם-אישה עצורה-לנו כתמול שלשום, בצאתי, ויהיו כלי-הנערים קודש:  והוא, דרך חול--ואף, כי היום יקדש בכלי.  א כא,ז וייתן-לו הכוהן, קודש:  כי לא-היה שם לחם, כי-אם-לחם הפנים המוסרים מלפני יהוה, לשום לחם חום, ביום הילקחו.  א כא,ח ושם איש מעבדי שאול ביום ההוא, נעצר לפני יהוה, ושמו, דואג האדומי--אביר הרועים, אשר לשאול.  א כא,ט ויאמר דויד לאחימלך, ואין יש-פה תחת-ידך חנית או-חרב:  כי גם-חרבי וגם-כליי לא-לקחתי בידי, כי-היה דבר-המלך נחוץ.  {ס}

א כא,י ויאמר הכוהן, חרב גולית הפלשתי אשר-הכית בעמק האלה הנה-היא לוטה בשמלה אחרי האיפוד--אם-אותה תיקח-לך קח, כי אין אחרת זולתה בזה;  {ס}  ויאמר דויד אין כמוה, תננה לי.  א כא,יא ויקם דויד, ויברח ביום-ההוא מפני שאול; ויבוא, אל-אכיש מלך גת.  א כא,יב ויאמרו עבדי אכיש, אליו, הלוא-זה דויד, מלך הארץ; הלוא לזה, יענו במחולות לאמור, הכה שאול באלפיו, ודויד ברבבותיו.  א כא,יג וישם דויד את-הדברים האלה, בלבבו; ויירא מאוד, מפני אכיש מלך-גת.  א כא,יד וישנו את-טעמו בעיניהם, ויתהולל בידם; ויתו על-דלתות השער, ויורד רירו אל-זקנו.  {ס}

א כא,טו ויאמר אכיש, אל-עבדיו:  הנה תראו איש משתגע, למה תביאו אותו אליי.  א כא,טז חסר משוגעים, אני, כי-הבאתם את-זה, להשתגע עליי; הזה, יבוא אל-ביתי.  {פ}

א כב,א וילך דויד משם, ויימלט אל-מערת עדולם; וישמעו אחיו וכל-בית אביו, ויירדו אליו שמה.  א כב,ב ויתקבצו אליו כל-איש מצוק וכל-איש אשר-לו נושא, וכל-איש מר-נפש, ויהי עליהם, לשר; ויהיו עימו, כארבע מאות איש.  א כב,ג וילך דויד משם, מצפה מואב; ויאמר אל-מלך מואב, ייצא-נא אבי ואימי איתכם, עד אשר אדע, מה-יעשה-לי אלוהים.  א כב,ד וינחם, את-פני מלך מואב; ויישבו עימו, כל-ימי היות-דויד במצודה.  {ס}

א כב,ה ויאמר גד הנביא אל-דויד, לא תשב במצודה--לך ובאת-לך, ארץ יהודה; וילך דויד, ויבוא יער חרת.  {ס}

א כב,ו וישמע שאול--כי נודע דויד, ואנשים אשר איתו; ושאול יושב בגבעה תחת-האשל ברמה, וחניתו בידו, וכל-עבדיו, ניצבים עליו.  א כב,ז ויאמר שאול, לעבדיו הניצבים עליו, שמעו-נא, בני ימיני:  גם-לכולכם, ייתן בן-ישי שדות וכרמים--לכולכם ישים, שרי אלפים ושרי מאות.  א כב,ח כי קשרתם כולכם עליי, ואין-גולה את-אוזני בכרות-בני עם-בן-ישי, ואין-חולה מכם עליי, וגולה את-אוזני:  כי הקים בני את-עבדי עליי לאורב, כיום הזה.  {ס}

א כב,ט ויען דואג האדומי, והוא ניצב על-עבדי-שאול--ויאמר:  ראיתי, את-בן-ישי, בא נובה, אל-אחימלך בן-אחיטוב.  א כב,י וישאל-לו, ביהוה, וצידה, נתן לו; ואת, חרב גולית הפלשתי--נתן לו.  א כב,יא וישלח המלך לקרוא את-אחימלך בן-אחיטוב הכוהן, ואת כל-בית אביו הכוהנים--אשר בנוב; ויבואו כולם, אל-המלך.  {ס}

א כב,יב ויאמר שאול, שמע-נא בן-אחיטוב; ויאמר, הנני אדוני.  א כב,יג ויאמר אליו, שאול, למה קשרתם עליי, אתה ובן-ישי--בתיתך לו לחם וחרב, ושאול לו באלוהים, לקום אליי לאורב, כיום הזה.  {ס}

א כב,יד ויען אחימלך את-המלך, ויאמר:  ומי בכל-עבדיך כדויד נאמן, וחתן המלך וסר אל-משמעתך ונכבד בביתך.  א כב,טו היום החילותי לשאול-לו באלוהים, חלילה לי:  אל-ישם המלך בעבדו דבר, בכל-בית אבי--כי לא-ידע עבדך בכל-זאת, דבר קטון או גדול.  א כב,טז ויאמר המלך, מות תמות אחימלך:  אתה, וכל-בית אביך.  א כב,יז ויאמר המלך לרצים הניצבים עליו סובו והמיתו כוהני יהוה, כי גם-ידם עם-דויד, וכי ידעו כי-בורח הוא, ולא גלו את-אוזני; ולא-אבו עבדי המלך, לשלוח את-ידם, לפגוע, בכוהני יהוה.  {ס}

א כב,יח ויאמר המלך, לדואג, סוב אתה, ופגע בכוהנים; וייסוב דואג האדומי, ויפגע-הוא בכוהנים, וימת ביום ההוא שמונים וחמישה איש, נושא איפוד בד.  א כב,יט ואת נוב עיר-הכוהנים, הכה לפי-חרב, מאיש ועד-אישה, מעולל ועד-יונק; ושור וחמור ושה, לפי-חרב.  א כב,כ ויימלט בן-אחד, לאחימלך בן-אחיטוב, ושמו, אביתר; ויברח, אחרי דויד.  א כב,כא ויגד אביתר, לדויד:  כי הרג שאול, את כוהני יהוה.  א כב,כב ויאמר דויד לאביתר, ידעתי ביום ההוא כי-שם דואג האדומי, כי-הגד יגיד, לשאול:  אנוכי סבותי, בכל-נפש בית אביך.  א כב,כג שבה איתי אל-תירא, כי אשר-יבקש את-נפשי יבקש את-נפשך:  כי-משמרת אתה, עימדי.  {ס}

א כג,א ויגידו לדויד, לאמור:  הנה פלשתים נלחמים בקעילה, והמה שוסים את-הגורנות.  א כג,ב וישאל דויד ביהוה, לאמור, האלך והכיתי, בפלשתים האלה;  {ס}  ויאמר יהוה אל-דויד, לך והכית בפלשתים, והושעת, את-קעילה.  א כג,ג ויאמרו אנשי דויד, אליו, הנה אנחנו פה ביהודה, יראים; ואף כי-נלך קעילה, אל-מערכות פלשתים.  {ס}

א כג,ד ויוסף עוד דויד לשאול ביהוה, ויענהו יהוה; ויאמר, קום רד קעילה--כי-אני נותן את-פלשתים, בידך.  א כג,ה וילך דויד ואנשיו קעילה ויילחם בפלשתים, וינהג את-מקניהם, ויך בהם, מכה גדולה; ויושע דויד, את יושבי קעילה.  {ס}

א כג,ו ויהי, בברוח אביתר בן-אחימלך אל-דויד--קעילה; איפוד, ירד בידו.  א כג,ז ויוגד לשאול, כי-בא דויד קעילה; ויאמר שאול, ניכר אותו אלוהים בידי--כי נסגר לבוא, בעיר דלתיים ובריח.  א כג,ח וישמע שאול את-כל-העם, למלחמה, לרדת קעילה, לצור אל-דויד ואל-אנשיו.  א כג,ט ויידע דויד--כי עליו, שאול מחריש הרעה; ויאמר אל-אביתר הכוהן, הגישה האיפוד.  {ס}

א כג,י ויאמר, דויד, יהוה אלוהי ישראל, שמוע שמע עבדך כי-מבקש שאול לבוא אל-קעילה--לשחת לעיר, בעבורי.  א כג,יא היסגירוני בעלי קעילה בידו היירד שאול, כאשר שמע עבדך--יהוה אלוהי ישראל, הגד-נא לעבדך;  {ס}  ויאמר יהוה, יירד.  {ס}

א כג,יב ויאמר דויד--היסגירו בעלי קעילה אותי ואת-אנשיי, ביד-שאול; ויאמר יהוה, יסגירו.  {ס}

א כג,יג ויקם דויד ואנשיו כשש-מאות איש, וייצאו מקעילה, ויתהלכו, באשר יתהלכו; ולשאול הוגד, כי-נמלט דויד מקעילה, ויחדל, לצאת.  א כג,יד ויישב דויד במדבר במצדות, ויישב בהר במדבר-זיף; ויבקשהו שאול כל-הימים, ולא-נתנו אלוהים בידו.  א כג,טו וירא דויד, כי-יצא שאול לבקש את-נפשו; ודויד במדבר-זיף, בחורשה.  {ס}

א כג,טז ויקם יהונתן בן-שאול, וילך אל-דויד חורשה; ויחזק את-ידו, באלוהים.  א כג,יז ויאמר אליו אל-תירא, כי לא תמצאך יד שאול אבי, ואתה תמלוך על-ישראל, ואנוכי אהיה-לך למשנה; וגם-שאול אבי, יודע כן.  א כג,יח ויכרתו שניהם ברית, לפני יהוה; ויישב דויד בחורשה, ויהונתן הלך לביתו.  {ס}

א כג,יט ויעלו זיפים אל-שאול, הגבעתה לאמור:  הלוא דויד מסתתר עימנו במצדות, בחורשה--בגבעת החכילה, אשר מימין הישימון.  א כג,כ ועתה לכל-אוות נפשך המלך, לרדת--רד; ולנו הסגירו, ביד המלך.  א כג,כא ויאמר שאול, ברוכים אתם ליהוה:  כי חמלתם, עליי.  א כג,כב לכו-נא הכינו עוד, ודעו וראו את-מקומו אשר תהיה רגלו--מי ראהו, שם:  כי אמר אליי, ערום יערים הוא.  א כג,כג וראו ודעו, מכול המחבואים אשר יתחבא שם, ושבתם אליי אל-נכון, והלכתי איתכם; והיה, אם-ישנו בארץ--וחיפשתי אותו, בכול אלפי יהודה.  א כג,כד ויקומו וילכו זיפה, לפני שאול; ודויד ואנשיו במדבר מעון, בערבה--אל, ימין הישימון.  א כג,כה וילך שאול ואנשיו, לבקש, ויגידו לדויד, ויירד הסלע ויישב במדבר מעון; וישמע שאול, וירדוף אחרי-דויד מדבר מעון.  א כג,כו וילך שאול מצד ההר, מזה, ודויד ואנשיו מצד ההר, מזה; ויהי דויד נחפז ללכת, מפני שאול, ושאול ואנשיו עוטרים אל-דויד ואל-אנשיו, לתופשם.  א כג,כז ומלאך בא, אל-שאול לאמור:  מהרה ולכה, כי-פשטו פלשתים על-הארץ.  א כג,כח וישב שאול, מרדוף אחרי דויד, וילך, לקראת פלשתים; על-כן, קראו למקום ההוא, סלע, המחלקות.  א כג,כט ויעל דויד, משם; ויישב, במצדות עין-גדי.  {ס}

א כד,א ויהי, כאשר שב שאול, מאחרי, פלשתים; ויגידו לו, לאמור, הנה דויד, במדבר עין גדי.  {ס}

א כד,ב וייקח שאול, שלושת אלפים איש בחור--מכל-ישראל; וילך, לבקש את-דויד ואנשיו, על-פני, צורי היעלים.  א כד,ג ויבוא אל-גדרות הצאן על-הדרך, ושם מערה, ויבוא שאול, להסך את-רגליו; ודויד, ואנשיו, בירכתי המערה, יושבים.  א כד,ד ויאמרו אנשי דויד אליו, הנה היום אשר-אמר יהוה אליך הנה אנוכי נותן את-אויבך בידך, ועשית לו, כאשר ייטב בעיניך; ויקם דויד, ויכרות את-כנף-המעיל אשר-לשאול--בלט.  א כד,ה ויהי, אחרי-כן, ויך לב-דויד, אותו--על אשר כרת, את-כנף אשר לשאול.  א כד,ו ויאמר לאנשיו חלילה לי מיהוה, אם-אעשה את-הדבר הזה לאדוני למשיח יהוה--לשלוח ידי, בו:  כי-משיח יהוה, הוא.  א כד,ז וישסע דויד את-אנשיו בדברים, ולא נתנם לקום אל-שאול; ושאול קם מהמערה, וילך בדרך.  {ס}

א כד,ח ויקם דויד אחרי-כן, וייצא מהמערה, ויקרא אחרי-שאול לאמור, אדוני המלך; ויבט שאול אחריו, וייקוד דויד אפיים ארצה וישתחו.  {ס}

א כד,ט ויאמר דויד לשאול, למה תשמע את-דברי אדם לאמור:  הנה דויד, מבקש רעתך.  א כד,י הנה היום הזה ראו עיניך, את אשר-נתנך יהוה היום בידי במערה, ואמר להרוגך, ותחס עליך; ואומר, לא-אשלח ידי באדוני--כי-משיח יהוה, הוא.  א כד,יא ואבי ראה--גם ראה את-כנף מעילך, בידי:  כי בכורתי את-כנף מעילך ולא הרגתיך, דע וראה כי אין בידי רעה ופשע ולא-חטאתי לך--ואתה צודה את-נפשי, לקחתה.  א כד,יב ישפוט יהוה ביני ובינך, ונקמני יהוה ממך; וידי, לא תהיה-בך.  א כד,יג כאשר יאמר, משל הקדמוני, מרשעים, ייצא רשע; וידי, לא תהיה-בך.  א כד,יד אחרי מי יצא מלך ישראל, אחרי מי אתה רודף:  אחרי כלב מת, אחרי פרעוש אחד.  א כד,טו והיה יהוה לדיין, ושפט ביני ובינך; וירא וירב את-ריבי, וישפטני מידך.  {פ}

א כד,טז ויהי ככלות דויד, לדבר את-הדברים האלה אל-שאול, ויאמר שאול, הקולך זה בני דויד; ויישא שאול קולו, ויבך.  א כד,יז ויאמר, אל-דויד, צדיק אתה, ממני:  כי אתה גמלתני הטובה, ואני גמלתיך הרעה.  א כד,יח ואתה הגדת היום, את אשר-עשית איתי טובה--את אשר סיגרני יהוה בידך, ולא הרגתני.  א כד,יט וכי-ימצא איש את-אויבו, ושילחו בדרך טובה; ויהוה, ישלמך טובה, תחת היום הזה, אשר עשית לי.  א כד,כ ועתה הנה ידעתי, כי מלוך תמלוך; וקמה, בידך, ממלכת, ישראל.  א כד,כא ועתה, הישבעה לי ביהוה, אם-תכרית את-זרעי, אחריי; ואם-תשמיד את-שמי, מבית אבי.  א כד,כב ויישבע דויד, לשאול; וילך שאול, אל-ביתו, ודויד ואנשיו, עלו על-המצודה.  {ס}

א כה,א וימת שמואל--וייקבצו כל-ישראל ויספדו-לו, ויקברוהו בביתו ברמה; ויקם דויד, ויירד אל-מדבר פארן.  {פ}

א כה,ב ואיש במעון ומעשהו בכרמל, והאיש גדול מאוד, ולו צאן שלושת-אלפים, ואלף עיזים; ויהי בגזוז את-צאנו, בכרמל.  א כה,ג ושם האיש נבל, ושם אשתו אביגיל; והאישה טובת-שכל ויפת תואר, והאיש קשה ורע מעללים והוא כליבי.  א כה,ד וישמע דויד, במדבר:  כי-גוזז נבל, את-צאנו.  א כה,ה וישלח דויד, עשרה נערים; ויאמר דויד לנערים, עלו כרמלה ובאתם אל-נבל, ושאלתם-לו בשמי, לשלום.  א כה,ו ואמרתם כה, לחי; ואתה שלום וביתך שלום, וכול אשר-לך שלום.  א כה,ז ועתה שמעתי, כי גוזזים לך; עתה, הרועים אשר-לך היו עימנו--לא הכלמנום ולא-נפקד להם מאומה, כל-ימי היותם בכרמל.  א כה,ח שאל את-נעריך ויגידו לך, וימצאו הנערים חן בעיניך--כי-על-יום טוב, באנו; תנה-נא, את אשר תמצא ידך לעבדיך, ולבנך, לדויד.  א כה,ט ויבואו נערי דויד, וידברו אל-נבל ככל-הדברים האלה בשם דויד; וינוחו.  א כה,י ויען נבל את-עבדי דויד, ויאמר, מי דויד, ומי בן-ישי; היום, רבו עבדים, המתפרצים, איש מפני אדוניו.  א כה,יא ולקחתי את-לחמי, ואת-מימיי, ואת טבחתי, אשר טבחתי לגוזזיי; ונתתי, לאנשים, אשר לא ידעתי, אי מזה המה.  א כה,יב ויהפכו נערי-דויד, לדרכם; וישובו, ויבואו, ויגידו לו, ככול הדברים האלה.  א כה,יג ויאמר דויד לאנשיו חגרו איש את-חרבו, ויחגרו איש את-חרבו, ויחגור גם-דויד, את-חרבו; ויעלו אחרי דויד, כארבע מאות איש, ומאתיים, ישבו על-הכלים.  א כה,יד ולאביגיל אשת נבל, הגיד נער-אחד מהנערים לאמור:  הנה שלח דויד מלאכים מהמדבר לברך את-אדונינו, ויעט בהם.  א כה,טו והאנשים, טובים לנו מאוד; ולא הוכלמנו, ולא-פקדנו מאומה, כל-ימי התהלכנו איתם, בהיותנו בשדה.  א כה,טז חומה היו עלינו, גם-לילה גם-יומם, כל-ימי היותנו עימם, רועים הצאן.  א כה,יז ועתה, דעי וראי מה-תעשי--כי-כלתה הרעה אל-אדונינו, ועל כל-ביתו; והוא, בן-בלייעל, מידבר, אליו.  א כה,יח ותמהר אביגיל ותיקח מאתיים לחם ושניים נבלי-יין, וחמש צאן עשויות וחמש סאים קלי, ומאה צימוקים, ומאתיים דבילים; ותשם, על-החמורים.  א כה,יט ותאמר לנעריה עברו לפניי, הנני אחריכם באה; ולאישה נבל, לא הגידה.  א כה,כ והיה היא רוכבת על-החמור, ויורדת בסתר ההר, והנה דויד ואנשיו, יורדים לקראתה; ותפגוש, אותם.  א כה,כא ודויד אמר, אך לשקר שמרתי את-כל-אשר לזה במדבר, ולא-נפקד מכל-אשר-לו, מאומה; וישב-לי רעה, תחת טובה.  א כה,כב כה-יעשה אלוהים לאויבי דויד, וכה יוסיף:  אם-אשאיר מכל-אשר-לו עד-הבוקר, משתין בקיר.  א כה,כג ותרא אביגיל, את-דויד, ותמהר, ותרד מעל החמור; ותיפול לאפי דויד, על-פניה, ותשתחו, ארץ.  א כה,כד ותיפול, על-רגליו, ותאמר, בי-אני אדוני העוון; ותדבר-נא אמתך, באוזניך, ושמע, את דברי אמתך.  א כה,כה אל-נא ישים אדוני את-ליבו אל-איש הבלייעל הזה על-נבל, כי כשמו כן-הוא--נבל שמו, ונבלה עימו; ואני, אמתך--לא ראיתי את-נערי אדוני, אשר שלחת.  א כה,כו ועתה אדוני, חי-יהוה וחי-נפשך אשר מנעך יהוה מבוא בדמים, והושע ידך, לך; ועתה, יהיו כנבל אויביך, והמבקשים אל-אדוני, רעה.  א כה,כז ועתה הברכה הזאת, אשר-הביא שפחתך לאדוני; וניתנה, לנערים, המתהלכים, ברגלי אדוני.  א כה,כח שא נא, לפשע אמתך:  כי עשה-יעשה יהוה לאדוני בית נאמן, כי-מלחמות יהוה אדוני נלחם, ורעה לא-תימצא בך, מימיך.  א כה,כט ויקם אדם לרדופך, ולבקש את-נפשך; והייתה נפש אדוני צרורה בצרור החיים, את יהוה אלוהיך, ואת נפש אויביך יקלענה, בתוך כף הקלע.  א כה,ל והיה, כי-יעשה יהוה לאדוני, ככול אשר-דיבר את-הטובה, עליך--וציווך לנגיד, על-ישראל.  א כה,לא ולא תהיה זאת לך לפוקה ולמכשול לב לאדוני, ולשפוך-דם חינם, ולהושיע אדוני, לו; והיטיב יהוה לאדוני, וזכרת את-אמתך.  {ס}

א כה,לב ויאמר דויד, לאביגיל:  ברוך יהוה אלוהי ישראל, אשר שלחך היום הזה לקראתי.  א כה,לג וברוך טעמך, וברוכה את:  אשר כליתיני היום הזה, מבוא בדמים, והושע ידי, לי.  א כה,לד ואולם, חי-יהוה אלוהי ישראל, אשר מנעני, מהרע אותך:  כי לולי מיהרת, ותבואת לקראתי--כי אם-נותר לנבל עד-אור הבוקר, משתין בקיר.  א כה,לה וייקח דויד מידה, את אשר-הביאה לו; ולה אמר, עלי לשלום לביתך--ראי שמעתי בקולך, ואשא פנייך.  א כה,לו ותבוא אביגיל אל-נבל והנה-לו משתה בביתו כמשתה המלך, ולב נבל טוב עליו, והוא שיכור, עד-מאוד; ולא-הגידה לו, דבר קטון וגדול--עד-אור הבוקר.  א כה,לז ויהי בבוקר, בצאת היין מנבל, ותגד-לו אשתו, את-הדברים האלה; וימת ליבו בקרבו, והוא היה לאבן.  א כה,לח ויהי, כעשרת הימים; וייגוף יהוה את-נבל, וימות.  א כה,לט וישמע דויד, כי מת נבל, ויאמר ברוך יהוה אשר רב את-ריב חרפתי מיד נבל ואת-עבדו חשך מרעה, ואת רעת נבל השיב יהוה בראשו; וישלח דויד וידבר באביגיל, לקחתה לו לאישה.  א כה,מ ויבואו עבדי דויד, אל-אביגיל--הכרמלה; וידברו אליה, לאמור, דויד שלחנו אלייך, לקחתך לו לאישה.  א כה,מא ותקם, ותשתחו אפיים ארצה; ותאמר, הנה אמתך לשפחה, לרחוץ, רגלי עבדי אדוני.  א כה,מב ותמהר ותקם אביגיל, ותרכב על-החמור, וחמש נערותיה, ההולכות לרגלה; ותלך, אחרי מלאכי דויד, ותהי-לו, לאישה.  א כה,מג ואת-אחינועם לקח דויד, מיזרעאל; ותהיינה גם-שתיהן לו, לנשים.  {ס}

א כה,מד ושאול, נתן את-מיכל בתו--אשת דויד:  לפלטי בן-ליש, אשר מגלים.  א כו,א ויבואו הזיפים אל-שאול, הגבעתה לאמור:  הלוא דויד מסתתר בגבעת החכילה, על פני הישימון.  א כו,ב ויקם שאול, ויירד אל-מדבר-זיף, ואיתו שלושת-אלפים איש, בחורי ישראל--לבקש את-דויד, במדבר-זיף.  א כו,ג וייחן שאול בגבעת החכילה, אשר על-פני הישימון--על-הדרך; ודויד, יושב במדבר, וירא, כי בא שאול אחריו המדברה.  א כו,ד וישלח דויד, מרגלים; ויידע, כי-בא שאול אל-נכון.  א כו,ה ויקם דויד, ויבוא אל-המקום אשר חנה-שם שאול, וירא דויד את-המקום אשר שכב-שם שאול, ואבנר בן-נר שר-צבאו; ושאול שוכב במעגל, והעם חונים סביבותיו.  א כו,ו ויען דויד ויאמר אל-אחימלך החיתי, ואל-אבישי בן-צרויה אחי יואב לאמור, מי-יירד איתי אל-שאול, אל-המחנה; ויאמר אבישי, אני ארד עימך.  א כו,ז ויבוא דויד ואבישי אל-העם, לילה, והנה שאול שוכב ישן במעגל, וחניתו מעוכה-בארץ מראשותיו; ואבנר והעם, שוכבים סביבותיו.  {ס}

א כו,ח ויאמר אבישי אל-דויד, סיגר אלוהים היום את-אויבך בידך; ועתה אכנו נא בחנית ובארץ, פעם אחת, ולא אשנה, לו.  א כו,ט ויאמר דויד אל-אבישי, אל-תשחיתהו:  כי מי שלח ידו, במשיח יהוה--וניקה.  {פ}

א כו,י ויאמר דויד חי-יהוה, כי אם-יהוה ייגופנו; או-יומו יבוא ומת, או במלחמה יירד ונספה.  א כו,יא חלילה לי מיהוה, משלוח ידי במשיח יהוה; ועתה קח-נא את-החנית אשר מראשותיו, ואת-צפחת המים--ונלכה-לנו.  א כו,יב וייקח דויד את-החנית ואת-צפחת המים, מראשותי שאול, וילכו, להם; ואין רואה ואין יודע ואין מקיץ, כי כולם ישנים--כי תרדמת יהוה, נפלה עליהם.  א כו,יג ויעבור דויד העבר, ויעמוד על-ראש-ההר מרחוק:  רב המקום, ביניהם.  א כו,יד ויקרא דויד אל-העם, ואל-אבנר בן-נר לאמור, הלוא תענה, אבנר; ויען אבנר ויאמר, מי אתה קראת אל-המלך.  {פ}

א כו,טו ויאמר דויד אל-אבנר הלוא-איש אתה, ומי כמוך בישראל, ולמה לא שמרת, אל-אדוניך המלך:  כי-בא אחד העם, להשחית את-המלך אדוניך.  א כו,טז לא-טוב הדבר הזה, אשר עשית--חי-יהוה כי בני-מוות אתם, אשר לא-שמרתם על-אדוניכם על-משיח יהוה; ועתה ראה, אי-חנית המלך ואת-צפחת המים--אשר מראשותיו.  א כו,יז ויכר שאול, את-קול דויד, ויאמר, הקולך זה בני דויד; ויאמר דויד, קולי אדוני המלך.  א כו,יח ויאמר, למה זה אדוני רודף אחרי עבדו:  כי מה עשיתי, ומה-בידי רעה.  א כו,יט ועתה, ישמע-נא אדוני המלך, את, דברי עבדו:  אם-יהוה הסיתך בי, ירח מנחה, ואם בני האדם ארורים הם לפני יהוה, כי-גירשוני היום מהסתפח בנחלת יהוה לאמור לך עבוד אלוהים אחרים.  א כו,כ ועתה, אל-ייפול דמי ארצה, מנגד, פני יהוה:  כי-יצא מלך ישראל, לבקש את-פרעוש אחד, כאשר ירדוף הקורא, בהרים.  א כו,כא ויאמר שאול חטאתי שוב בני-דויד, כי לא-ארע לך עוד, תחת אשר יקרה נפשי בעיניך, היום הזה:  הנה הסכלתי ואשגה, הרבה מאוד.  א כו,כב ויען דויד ויאמר, הנה חנית המלך; ויעבור אחד מהנערים, וייקחהא.  א כו,כג ויהוה ישיב לאיש, את-צדקתו ואת-אמונתו--אשר נתנך יהוה היום, ביד, ולא אביתי, לשלוח ידי במשיח יהוה.  א כו,כד והנה, כאשר גדלה נפשך היום הזה--בעיניי:  כן תגדל נפשי בעיני יהוה, ויצילני מכל-צרה.  {פ}

א כו,כה ויאמר שאול אל-דויד, ברוך אתה בני דויד--גם עשה תעשה, וגם יכול תוכל; וילך דויד לדרכו, ושאול שב למקומו.  {פ}

א כז,א ויאמר דויד אל-ליבו, עתה איספה יום-אחד ביד-שאול; אין-לי טוב כי הימלט אימלט אל-ארץ פלשתים, ונואש ממני שאול לבקשני עוד בכל-גבול ישראל, ונמלטתי, מידו.  א כז,ב ויקם דויד--ויעבור הוא, ושש-מאות איש אשר עימו:  אל-אכיש בן-מעוך, מלך גת.  א כז,ג ויישב דויד עם-אכיש בגת הוא ואנשיו, איש וביתו:  דויד, ושתי נשיו, אחינועם היזרעאלית, ואביגיל אשת-נבל הכרמלית.  א כז,ד ויוגד לשאול, כי-ברח דויד גת; ולא-יסף עוד, לבקשו.  {ס}

א כז,ה ויאמר דויד אל-אכיש, אם-נא מצאתי חן בעיניך ייתנו-לי מקום באחת ערי השדה--ואשבה שם; ולמה יישב עבדך בעיר הממלכה, עימך.  א כז,ו וייתן-לו אכיש ביום ההוא, את-ציקלג; לכן הייתה ציקלג למלכי יהודה, עד היום הזה.  {פ}

א כז,ז ויהי מספר הימים, אשר-ישב דויד בשדה פלשתים--ימים, וארבעה חודשים.  א כז,ח ויעל דויד ואנשיו, ויפשטו אל-הגשורי והגזרי והעמלקי:  כי הנה יושבות הארץ, אשר מעולם, בואכה שורה, ועד-ארץ מצריים.  א כז,ט והכה דויד את-הארץ, ולא יחייה איש ואישה; ולקח צאן ובקר וחמורים וגמלים, ובגדים, וישב, ויבוא אל-אכיש.  א כז,י ויאמר אכיש, אל-פשטתם היום; ויאמר דויד, על-נגב יהודה ועל-נגב הירחמאלי, ואל-נגב, הקיני.  א כז,יא ואיש ואישה לא-יחייה דויד, להביא גת לאמור--פן-יגידו עלינו, לאמור:  כה-עשה דויד, וכה משפטו, כל-הימים, אשר ישב בשדה פלשתים.  א כז,יב ויאמן אכיש, בדויד לאמור:  הבאש הבאיש בעמו בישראל, והיה לי לעבד עולם.  {פ}

א כח,א ויהי, בימים ההם, ויקבצו פלשתים את-מחניהם לצבא, להילחם בישראל; ויאמר אכיש, אל-דויד, ידוע תדע כי איתי תצא במחנה, אתה ואנשיך.  א כח,ב ויאמר דויד, אל-אכיש, לכן אתה תדע, את אשר-יעשה עבדך; ויאמר אכיש, אל-דויד, לכן שומר לראשי אשימך, כל-הימים.  {פ}

א כח,ג ושמואל מת--ויספדו-לו כל-ישראל, ויקברוהו ברמה ובעירו; ושאול, הסיר האובות ואת-היידעונים--מהארץ.  א כח,ד וייקבצו פלשתים, ויבואו ויחנו בשונם; ויקבוץ שאול את-כל-ישראל, ויחנו בגלבוע.  א כח,ה וירא שאול, את-מחנה פלשתים; ויירא, ויחרד ליבו מאוד.  א כח,ו וישאל שאול ביהוה, ולא ענהו יהוה--גם בחלומות גם באורים, גם בנביאים.  א כח,ז ויאמר שאול לעבדיו, בקשו-לי אשת בעלת-אוב, ואלכה אליה, ואדרשה-בה; ויאמרו עבדיו אליו, הנה אשת בעלת-אוב בעין דור.  א כח,ח ויתחפש שאול, וילבש בגדים אחרים, וילך הוא ושני אנשים עימו, ויבואו אל-האישה לילה; ויאמר, קוסמי-נא לי באוב, והעלי לי, את אשר-אומר אלייך.  א כח,ט ותאמר האישה אליו, הנה אתה ידעת את אשר-עשה שאול, אשר הכרית את-האובות ואת-היידעוני, מן-הארץ; ולמה אתה מתנקש בנפשי, להמיתני.  א כח,י ויישבע לה שאול, ביהוה לאמור:  חי-יהוה, אם-ייקרך עוון בדבר הזה.  א כח,יא ותאמר, האישה, את-מי, אעלה-לך; ויאמר, את-שמואל העלי-לי.  א כח,יב ותרא האישה את-שמואל, ותזעק בקול גדול; ותאמר האישה אל-שאול לאמור למה רימיתני, ואתה שאול.  א כח,יג ויאמר לה המלך אל-תיראי, כי מה ראית; ותאמר האישה אל-שאול, אלוהים ראיתי עולים מן-הארץ.  א כח,יד ויאמר לה, מה-תוארו, ותאמר איש זקן עולה, והוא עוטה מעיל; ויידע שאול כי-שמואל הוא, וייקוד אפיים ארצה וישתחו.  {ס}

א כח,טו ויאמר שמואל אל-שאול, למה הרגזתני להעלות אותי; ויאמר שאול צר-לי מאוד ופלשתים נלחמים בי, ואלוהים סר מעליי ולא-ענני עוד גם ביד-הנביאים גם-בחלומות, ואקראה לך, להודיעני מה אעשה.  {ס}

א כח,טז ויאמר שמואל, ולמה תשאלני:  ויהוה סר מעליך, ויהי ערך.  א כח,יז ויעש יהוה לו, כאשר דיבר בידי; ויקרע יהוה את-הממלכה מידך, וייתנה לריעך לדויד.  א כח,יח כאשר לא-שמעת בקול יהוה, ולא-עשית חרון-אפו בעמלק; על-כן הדבר הזה, עשה-לך יהוה היום הזה.  א כח,יט וייתן יהוה גם את-ישראל עימך, ביד-פלשתים, ומחר, אתה ובניך עימי; גם את-מחנה ישראל, ייתן יהוה ביד-פלשתים.  א כח,כ וימהר שאול, וייפול מלוא-קומתו ארצה, ויירא מאוד, מדברי שמואל; גם-כוח, לא-היה בו--כי לא אכל לחם, כל-היום וכל-הלילה.  א כח,כא ותבוא האישה אל-שאול, ותרא כי-נבהל מאוד; ותאמר אליו, הנה שמעה שפחתך בקולך, ואשים נפשי בכפי, ואשמע את-דבריך אשר דיברת אליי.  א כח,כב ועתה, שמע-נא גם-אתה בקול שפחתך, ואשימה לפניך פת-לחם, ואכול; ויהי בך כוח, כי תלך בדרך.  א כח,כג וימאן, ויאמר לא אוכל, ויפרצו-בו עבדיו וגם-האישה, וישמע לקולם; ויקם, מהארץ, ויישב, אל-המיטה.  א כח,כד ולאישה עגל-מרבק בבית, ותמהר ותזבחהו; ותיקח-קמח ותלש, ותאפהו מצות.  א כח,כה ותגש לפני-שאול ולפני עבדיו, ויאכלו; ויקומו וילכו, בלילה ההוא.  {פ}

א כט,א ויקבצו פלשתים את-כל-מחניהם, אפקה; וישראל חונים, בעין אשר ביזרעאל.  א כט,ב וסרני פלשתים עוברים, למאות ולאלפים; ודויד ואנשיו, עוברים באחרונה--עם-אכיש.  א כט,ג ויאמרו שרי פלשתים, מה העברים האלה; ויאמר אכיש אל-שרי פלשתים, הלוא-זה דויד עבד שאול מלך-ישראל אשר היה איתי זה ימים או-זה שנים, ולא-מצאתי בו מאומה, מיום נופלו עד-היום הזה.  {פ}

א כט,ד ויקצפו עליו שרי פלשתים, ויאמרו לו שרי פלשתים השב את-האיש וישוב אל-מקומו אשר הפקדתו שם, ולא-יירד עימנו במלחמה, ולא-יהיה-לנו לשטן במלחמה; ובמה, יתרצה זה אל-אדוניו--הלוא, בראשי האנשים ההם.  א כט,ה הלוא-זה דויד, אשר יענו-לו במחולות לאמור:  הכה שאול באלפיו, ודויד ברבבותיו.  {ס}

א כט,ו ויקרא אכיש אל-דויד, ויאמר אליו חי-יהוה כי-ישר אתה וטוב בעיניי צאתך ובואך איתי במחנה--כי לא-מצאתי בך רעה, מיום בואך אליי עד-היום הזה; ובעיני הסרנים, לא-טוב אתה.  א כט,ז ועתה שוב, ולך בשלום; ולא-תעשה רע, בעיני סרני פלשתים.  {ס}

א כט,ח ויאמר דויד אל-אכיש, כי מה עשיתי ומה-מצאת בעבדך, מיום אשר הייתי לפניך, עד היום הזה:  כי לא אבוא ונלחמתי, באויבי אדוני המלך.  א כט,ט ויען אכיש, ויאמר אל-דויד, ידעתי, כי טוב אתה בעיניי כמלאך אלוהים; אך שרי פלשתים אמרו, לא-יעלה עימנו במלחמה.  א כט,י ועתה השכם בבוקר, ועבדי אדוניך אשר-באו איתך; והשכמתם בבוקר, ואור לכם ולכו.  א כט,יא וישכם דויד הוא ואנשיו, ללכת בבוקר, לשוב, אל-ארץ פלשתים; ופלשתים, עלו יזרעאל.  {ס}

א ל,א ויהי בבוא דויד ואנשיו, ציקלג--ביום השלישי; ועמלקי פשטו, אל-נגב ואל-ציקלג, ויכו את-ציקלג, וישרפו אותה באש.  א ל,ב וישבו את-הנשים אשר-בה מקטון ועד-גדול, לא המיתו איש; וינהגו, וילכו לדרכם.  א ל,ג ויבוא דויד ואנשיו אל-העיר, והנה שרופה באש; ונשיהם ובניהם ובנותיהם, נשבו.  א ל,ד ויישא דויד והעם אשר-איתו, את-קולם--ויבכו:  עד אשר אין-בהם כוח, לבכות.  א ל,ה ושתי נשי-דויד, נשבו--אחינועם, היזרעאלית, ואביגיל, אשת נבל הכרמלי.  א ל,ו ותצר לדויד מאוד, כי-אמרו העם לסוקלו--כי-מרה נפש כל-העם, איש על-בניו ועל-בנותיו; ויתחזק דויד, ביהוה אלוהיו.  {ס}

א ל,ז ויאמר דויד, אל-אביתר הכוהן בן-אחימלך, הגישה-נא לי, האיפוד; ויגש אביתר את-האיפוד, אל-דויד.  א ל,ח וישאל דויד ביהוה לאמור, ארדוף אחרי הגדוד-הזה האשיגנו; ויאמר לו רדוף, כי-השג תשיג והצל תציל.  א ל,ט וילך דויד, הוא ושש-מאות איש אשר איתו, ויבואו, עד-נחל הבשור; והנותרים, עמדו.  א ל,י וירדוף דויד, הוא וארבע-מאות איש; ויעמדו, מאתיים איש, אשר פיגרו, מעבור את-נחל הבשור.  א ל,יא וימצאו איש-מצרי בשדה, ויקחו אותו אל-דויד; וייתנו-לו לחם ויאכל, וישקוהו מים.  א ל,יב וייתנו-לו פלח דבילה ושני צימוקים, ויאכל, ותשב רוחו, אליו:  כי לא-אכל לחם, ולא-שתה מים, שלושה ימים, ושלושה לילות.  {ס}

א ל,יג ויאמר לו דויד למי-אתה, ואי מזה אתה; ויאמר נער מצרי אנוכי, עבד לאיש עמלקי, ויעזבני אדוני כי חליתי, היום שלושה.  א ל,יד אנחנו פשטנו נגב הכרתי, ועל-אשר ליהודה--ועל-נגב כלב; ואת-ציקלג, שרפנו באש.  א ל,טו ויאמר אליו דויד, התורידני אל-הגדוד הזה; ויאמר הישבעה לי באלוהים אם-תמיתני, ואם-תסגירני ביד-אדוני, ואורידך, אל-הגדוד הזה.  א ל,טז ויורידהו, והנה נטושים על-פני כל-הארץ; אוכלים ושותים, וחוגגים, בכול השלל הגדול, אשר לקחו מארץ פלשתים ומארץ יהודה.  א ל,יז ויכם דויד מהנשף ועד-הערב, למוחרתם; ולא-נמלט מהם איש, כי אם-ארבע מאות איש-נער אשר-רכבו על-הגמלים וינוסו.  א ל,יח ויצל דויד, את כל-אשר לקחו עמלק; ואת-שתי נשיו, הציל דויד.  א ל,יט ולא נעדר-להם מן-הקטון ועד-הגדול ועד-בנים ובנות, ומשלל, ועד כל-אשר לקחו, להם:  הכול, השיב דויד.  א ל,כ וייקח דויד, את-כל-הצאן והבקר; נהגו, לפני המקנה ההוא, ויאמרו, זה שלל דויד.  א ל,כא ויבוא דויד, אל-מאתיים האנשים אשר-פיגרו מלכת אחרי דויד ויושיבום בנחל הבשור, וייצאו לקראת דויד, ולקראת העם אשר-איתו; וייגש דויד את-העם, וישאל להם לשלום.  {ס}

א ל,כב ויען כל-איש-רע ובלייעל, מהאנשים אשר הלכו עם-דויד, ויאמרו יען אשר לא-הלכו עימי, לא-ניתן להם מהשלל אשר הצלנו:  כי-אם-איש את-אשתו ואת-בניו, וינהגו וילכו.  {ס}

א ל,כג ויאמר דויד, לא-תעשו כן אחיי:  את אשר-נתן יהוה לנו, וישמור אותנו, וייתן את-הגדוד הבא עלינו, בידנו.  א ל,כד ומי ישמע לכם, לדבר הזה:  כי כחלק היורד במלחמה, וכחלק היושב על-הכלים--יחדיו יחלוקו.  {ס}

א ל,כה ויהי, מהיום ההוא ומעלה; וישימהא לחוק ולמשפט, לישראל, עד, היום הזה.  {פ}

א ל,כו ויבוא דויד אל-ציקלג, וישלח מהשלל לזקני יהודה לריעיהו לאמור:  הנה לכם  {ר}
ברכה, משלל אויבי יהוה.  {ס}  א ל,כז לאשר בבית-אל  {ס}  ולאשר  {ר}
ברמות-נגב,  {ס}  ולאשר ביתיר.  {ס}  א ל,כח ולאשר  {ר}
בערוער  {ס}  ולאשר בשפמות,  {ס}  ולאשר  {ר}
באשתמוע.  {ס}  א ל,כט ולאשר ברכל,  {ס}  ולאשר  {ר}
בערי הירחמאלי,  {ס}  ולאשר, בערי הקיני.  {ס}  א ל,ל ולאשר  {ר}
בחורמה  {ס}  ולאשר בבור-עשן,  {ס}  ולאשר  {ר}
בעתך.  {ס}  א ל,לא ולאשר, בחברון; ולכל-המקומות אשר-  {ר}
התהלך-שם דויד, הוא ואנשיו.  {פ}

א לא,א ופלשתים, נלחמים בישראל; וינוסו אנשי ישראל, מפני פלשתים, וייפלו חללים, בהר הגלבוע.  א לא,ב וידבקו פלשתים, את-שאול ואת-בניו; ויכו פלשתים, את-יהונתן ואת-אבינדב ואת-מלכישוע--בני שאול.  א לא,ג ותכבד המלחמה אל-שאול, וימצאוהו המורים אנשים בקשת; ויחל מאוד, מהמורים.  א לא,ד ויאמר שאול לנושא כליו שלוף חרבך ודוקרני בה, פן-יבואו הערלים האלה ודקרוני והתעללו-בי, ולא אבה נושא כליו, כי ירא מאוד; וייקח שאול את-החרב, וייפול עליה.  א לא,ה וירא נושא-כליו, כי מת שאול; וייפול גם-הוא על-חרבו, וימת עימו.  א לא,ו וימת שאול ושלושת בניו ונושא כליו גם כל-אנשיו, ביום ההוא--יחדיו.  א לא,ז ויראו אנשי-ישראל אשר-בעבר העמק ואשר בעבר הירדן, כי-נסו אנשי ישראל, וכי-מתו, שאול ובניו; ויעזבו את-הערים, וינוסו, ויבואו פלשתים, ויישבו בהן.  {פ}

א לא,ח ויהי, ממוחרת, ויבואו פלשתים, לפשט את-החללים; וימצאו את-שאול ואת-שלושת בניו, נופלים בהר הגלבוע.  א לא,ט ויכרתו, את-ראשו, ויפשיטו, את-כליו; וישלחו בארץ-פלשתים סביב, לבשר בית עצביהם--ואת-העם.  א לא,י וישימו, את-כליו, בית, עשתרות; ואת-גווייתו, תקעו, בחומת, בית שן.  א לא,יא וישמעו אליו, יושבי יבש גלעד, את אשר-עשו פלשתים, לשאול.  א לא,יב ויקומו כל-איש חיל, וילכו כל-הלילה, ויקחו את-גוויית שאול ואת גווייות בניו, מחומת בית שן; ויבואו יבשה, וישרפו אותם שם.  א לא,יג ויקחו, את-עצמותיהם, ויקברו תחת-האשל, ביבשה; ויצומו, שבעת ימים.  {פ}

ב א,א ויהי, אחרי מות שאול, ודויד שב, מהכות את-העמלק; ויישב דויד בציקלג, ימים שניים.  ב א,ב ויהי ביום השלישי, והנה איש בא מן-המחנה מעם שאול, ובגדיו קרועים, ואדמה על-ראשו; ויהי בבואו אל-דויד, וייפול ארצה וישתחו.  ב א,ג ויאמר לו דויד, אי מזה תבוא; ויאמר אליו, ממחנה ישראל נמלטתי.  ב א,ד ויאמר אליו דויד מה-היה הדבר, הגד-נא לי; ויאמר אשר-נס העם מן-המלחמה, וגם-הרבה נפל מן-העם וימותו, וגם שאול ויהונתן בנו, מתו.  ב א,ה ויאמר דויד, אל-הנער המגיד לו:  איך ידעת, כי-מת שאול ויהונתן בנו.  ב א,ו ויאמר הנער המגיד לו, נקרוא נקריתי בהר הגלבוע, והנה שאול, נשען על-חניתו; והנה הרכב ובעלי הפרשים, הדביקוהו.  ב א,ז וייפן אחריו, ויראני; ויקרא אליי, ואומר הנני.  ב א,ח ויאמר לי, מי-אתה; ואומר אליו, עמלקי אנוכי.  ב א,ט ויאמר אליי, עמוד-נא עליי ומותתני--כי אחזני, השבץ:  כי-כל-עוד נפשי, בי.  ב א,י ואעמוד עליו, ואמותתהו--כי ידעתי, כי לא יחיה אחרי נפלו; ואקח הנזר אשר על-ראשו, ואצעדה אשר על-זרועו, ואביאם אל-אדוני, הנה.  ב א,יא ויחזק דויד בבגדיו, ויקרעם; וגם כל-האנשים, אשר איתו.  ב א,יב ויספדו, ויבכו, ויצומו, עד-הערב:  על-שאול ועל-יהונתן בנו, ועל-עם יהוה ועל-בית ישראל--כי נפלו, בחרב.  {פ}

ב א,יג ויאמר דויד, אל-הנער המגיד לו, אי מזה, אתה; ויאמר, בן-איש גר עמלקי אנוכי.  ב א,יד ויאמר אליו, דויד:  איך, לא יראת, לשלוח ידך, לשחת את-משיח יהוה.  ב א,טו ויקרא דויד, לאחד מהנערים, ויאמר, גש פגע-בו; ויכהו, וימות.  ב א,טז ויאמר אליו דויד, דמך על-ראשך:  כי פיך, ענה בך לאמור, אנוכי מותתי, את-משיח יהוה.  {פ}

ב א,יז ויקונן דויד, את-הקינה הזאת, על-שאול, ועל-יהונתן בנו.  ב א,יח ויאמר, ללמד בני-יהודה קשת, הנה כתובה, על-ספר הישר.  ב א,יט הצבי, ישראל, על-במותיך, חלל:  איך, נפלו גיבורים.  ב א,כ אל-תגידו בגת, אל-תבשרו בחוצות אשקלון:  פן-תשמחנה בנות פלשתים, פן-תעלוזנה בנות הערלים.  ב א,כא הרי בגלבוע, אל-טל ואל-מטר עליכם--ושדי תרומות:  כי שם נגעל, מגן גיבורים--מגן שאול, בלי משיח בשמן.  ב א,כב מדם חללים, מחלב גיבורים--קשת יהונתן, לא נשוג אחור; וחרב שאול, לא תשוב ריקם.  ב א,כג שאול ויהונתן, הנאהבים והנעימים בחייהם, ובמותם, לא נפרדו; מנשרים קלו, מאריות גברו.  ב א,כד בנות, ישראל--אל-שאול, בכינה; המלבישכם שני, עם-עדנים, המעלה עדי זהב, על לבושכן.  ב א,כה איך נפלו גיבורים, בתוך המלחמה--יהונתן, על-במותיך חלל.  ב א,כו צר-לי עליך, אחי יהונתן--נעמת לי, מאוד; נפלאתה אהבתך לי, מאהבת נשים.  ב א,כז איך נפלו גיבורים, ויאבדו כלי מלחמה.  {פ}

ב ב,א ויהי אחרי-כן, וישאל דויד ביהוה לאמור האעלה באחת ערי יהודה, ויאמר יהוה אליו, עלה; ויאמר דויד אנה אעלה, ויאמר חברונה.  ב ב,ב ויעל שם דויד, וגם שתי נשיו--אחינועם, היזרעאלית, ואביגיל, אשת נבל הכרמלי.  ב ב,ג ואנשיו אשר-עימו העלה דויד, איש וביתו; ויישבו, בערי חברון.  ב ב,ד ויבואו אנשי יהודה, וימשחו-שם את-דויד למלך על-בית יהודה; ויגידו לדויד, לאמור, אנשי יבש גלעד, אשר קברו את-שאול.  {ס}

ב ב,ה וישלח דויד מלאכים, אל-אנשי יבש גלעד; ויאמר אליהם, ברוכים אתם ליהוה, אשר עשיתם החסד הזה עם-אדוניכם עם-שאול, ותקברו אותו.  ב ב,ו ועתה, יעש-יהוה עימכם חסד ואמת; וגם אנוכי, אעשה איתכם הטובה הזאת, אשר עשיתם, הדבר הזה.  ב ב,ז ועתה תחזקנה ידיכם, והיו לבני-חיל--כי-מת, אדוניכם שאול; וגם-אותי, משחו בית-יהודה למלך--עליהם.  {פ}

ב ב,ח ואבנר בן-נר, שר-צבא אשר לשאול--לקח, את-איש בושת בן-שאול, ויעבירהו, מחניים.  ב ב,ט וימליכהו, אל-הגלעד, ואל-האשורי, ואל-יזרעאל; ועל-אפריים, ועל-בנימין, ועל-ישראל, כולו.  {פ}

ב ב,י בן-ארבעים שנה איש-בושת בן-שאול, במולכו על-ישראל, ושתיים שנים, מלך; אך בית יהודה, היו אחרי דויד.  ב ב,יא ויהי מספר הימים, אשר היה דויד מלך בחברון על-בית יהודה--שבע שנים, ושישה חודשים.  {ס}

ב ב,יב וייצא אבנר בן-נר, ועבדי איש-בושת בן-שאול, ממחניים, גבעונה.  ב ב,יג ויואב בן-צרויה ועבדי דויד, יצאו, ויפגשום על-בריכת גבעון, יחדיו; ויישבו אלה על-הבריכה, מזה, ואלה על-הבריכה, מזה.  ב ב,יד ויאמר אבנר, אל-יואב, יקומו נא הנערים, וישחקו לפנינו; ויאמר יואב, יקומו.  ב ב,טו ויקומו, ויעברו במספר--שנים עשר לבנימין, ולאיש בושת בן-שאול, ושנים עשר, מעבדי דויד.  ב ב,טז ויחזיקו איש בראש ריעהו, וחרבו בצד ריעהו, וייפלו, יחדיו; ויקרא למקום ההוא, חלקת הצורים אשר בגבעון.  ב ב,יז ותהי המלחמה קשה עד-מאוד, ביום ההוא; ויינגף אבנר ואנשי ישראל, לפני עבדי דויד.  ב ב,יח ויהיו-שם, שלושה בני צרויה--יואב ואבישי, ועשהאל; ועשהאל קל ברגליו, כאחד הצביים אשר בשדה.  ב ב,יט וירדוף עשהאל, אחרי אבנר; ולא-נטה ללכת, על-הימין ועל-השמאל, מאחרי, אבנר.  ב ב,כ וייפן אבנר, אחריו, ויאמר, האתה זה עשהאל; ויאמר, אנוכי.  ב ב,כא ויאמר לו אבנר, נטה לך על-ימינך או על-שמאלך, ואחוז לך אחד מהנערים, וקח-לך את-חליצתו; ולא-אבה עשהאל, לסור מאחריו.  ב ב,כב ויוסף עוד אבנר, לאמור אל-עשהאל, סור לך, מאחריי:  למה אכך, ארצה, ואיך אשא פניי, אל-יואב אחיך.  ב ב,כג וימאן לסור, ויכהו אבנר באחרי החנית אל-החומש ותצא החנית מאחריו, וייפול-שם, וימת תחתיו; ויהי כל-הבא אל-המקום אשר-נפל שם עשהאל, וימות--ויעמודו.  ב ב,כד וירדפו יואב ואבישי, אחרי אבנר; והשמש באה--והמה באו עד-גבעת אמה, אשר על-פני-גיח דרך מדבר גבעון.  ב ב,כה ויתקבצו בני-בנימין אחרי אבנר, ויהיו לאגודה אחת; ויעמדו, על ראש-גבעה אחת.  ב ב,כו ויקרא אבנר אל-יואב, ויאמר הלנצח תאכל חרב--הלוא ידעת, כי-מרה תהיה באחרונה; ועד-מתיי לא-תאמר לעם, לשוב מאחרי אחיהם.  ב ב,כז ויאמר יואב--חי האלוהים, כי לולא דיברת:  כי אז מהבוקר נעלה העם, איש מאחרי אחיו.  ב ב,כח ויתקע יואב, בשופר, ויעמדו כל-העם, ולא-ירדפו עוד אחרי ישראל; ולא-יספו עוד, להילחם.  ב ב,כט ואבנר ואנשיו, הלכו בערבה, כול, הלילה ההוא; ויעברו את-הירדן, וילכו כל-הבתרון, ויבואו, מחניים.  ב ב,ל ויואב, שב מאחרי אבנר, ויקבוץ, את-כל-העם; וייפקדו מעבדי דויד, תשעה-עשר איש--ועשהאל.  ב ב,לא ועבדי דויד, הכו מבנימין, ובאנשי, אבנר:  שלוש-מאות ושישים איש, מתו.  ב ב,לב וישאו, את-עשהאל, ויקברוהו בקבר אביו, אשר בית לחם; וילכו כל-הלילה, יואב ואנשיו, וייאור להם, בחברון.  ב ג,א ותהי המלחמה, ארוכה, בין בית שאול, ובין בית דויד; ודויד הולך וחזק, ובית שאול הולכים ודלים.  {ס}

ב ג,ב וייוולדו לדויד בנים, בחברון; ויהי בכורו אמנון, לאחינועם היזרעאלית.  ב ג,ג ומשנהו כלאב, לאביגיל אשת נבל הכרמלי; והשלישי אבשלום בן-מעכה, בת-תלמיי מלך גשור.  ב ג,ד והרביעי, אדונייה בן-חגית; והחמישי, שפטיה בן-אביטל.  ב ג,ה והשישי יתרעם, לעגלה אשת דויד; אלה יולדו לדויד, בחברון.  {פ}

ב ג,ו ויהי, בהיות המלחמה, בין בית שאול, ובין בית דויד; ואבנר היה מתחזק, בבית שאול.  ב ג,ז ולשאול פילגש, ושמה רצפה בת-איה; ויאמר, אל-אבנר, מדוע באת, אל-פילגש אבי.  ב ג,ח וייחר לאבנר מאוד על-דברי איש-בושת, ויאמר הראש כלב אנוכי אשר ליהודה, היום אעשה-חסד עם-בית שאול אביך אל-אחיו ואל-מריעיהו, ולא המציתיך ביד-דויד; ותפקוד עליי עוון האישה, היום.  {ס}

ב ג,ט כה-יעשה אלוהים לאבנר, וכה יוסיף לו:  כי, כאשר נשבע יהוה לדויד--כי-כן, אעשה-לו.  ב ג,י להעביר הממלכה, מבית שאול; ולהקים את-כיסא דויד, על-ישראל ועל-יהודה--מדן, ועד-באר שבע.  ב ג,יא ולא-יכול עוד, להשיב את-אבנר דבר, מיראתו, אותו.  {ס}

ב ג,יב וישלח אבנר מלאכים אל-דויד תחתיו לאמור, למי-ארץ:  לאמור, כורתה בריתך איתי, והנה ידי עימך, להסב אליך את-כל-ישראל.  ב ג,יג ויאמר טוב--אני, אכרות איתך ברית:  אך דבר אחד אנוכי שואל מאיתך לאמור, לא-תראה את-פניי--כי אם-לפני הביאך את מיכל בת-שאול, בבואך לראות את-פניי.  {ס}

ב ג,יד וישלח דויד מלאכים, אל-איש-בושת בן-שאול לאמור:  תנה את-אשתי, את-מיכל, אשר אירשתי לי, במאה עורלות פלשתים.  ב ג,טו וישלח איש בושת, וייקחהא מעם איש--מעם, פלטיאל בן-ליש.  ב ג,טז וילך איתה אישה, הלוך ובכה אחריה--עד-בחורים; ויאמר אליו אבנר לך שוב, וישוב.  ב ג,יז ודבר-אבנר היה, עם-זקני ישראל לאמור:  גם-תמול, גם-שלשום, הייתם מבקשים את-דויד למלך, עליכם.  ב ג,יח ועתה, עשו:  כי יהוה, אמר אל-דויד לאמור, ביד דויד עבדי הושיע את-עמי ישראל מיד פלשתים, ומיד כל-אויביהם.  ב ג,יט וידבר גם-אבנר, באוזני בנימין; וילך גם-אבנר, לדבר באוזני דויד בחברון, את כל-אשר-טוב בעיני ישראל, ובעיני כל-בית בנימין.  ב ג,כ ויבוא אבנר אל-דויד חברון, ואיתו עשרים אנשים; ויעש דויד לאבנר ולאנשים אשר-איתו, משתה.  ב ג,כא ויאמר אבנר אל-דויד אקומה ואלכה ואקבצה אל-אדוני המלך את-כל-ישראל, ויכרתו איתך ברית, ומלכת, בכול אשר-תאווה נפשך; וישלח דויד את-אבנר, וילך בשלום.  ב ג,כב והנה עבדי דויד ויואב בא מהגדוד, ושלל רב עימם הביאו; ואבנר, איננו עם-דויד בחברון--כי שילחו, וילך בשלום.  ב ג,כג ויואב וכל-הצבא אשר-איתו, באו; ויגידו ליואב, לאמור, בא-אבנר בן-נר אל-המלך, וישלחהו וילך בשלום.  ב ג,כד ויבוא יואב אל-המלך, ויאמר מה עשית:  הנה-בא אבנר אליך, למה-זה שילחתו וילך הלוך.  ב ג,כה ידעת את-אבנר בן-נר, כי לפתותך בא; ולדעת את-מוצאך, ואת-מובאך, ולדעת, את כל-אשר אתה עושה.  ב ג,כו וייצא יואב, מעם דויד, וישלח מלאכים אחרי אבנר, וישיבו אותו מבור הסירה; ודויד, לא ידע.  ב ג,כז וישב אבנר, חברון, ויטהו יואב אל-תוך השער, לדבר איתו בשלי; ויכהו שם, החומש--וימת, בדם עשהאל אחיו.  ב ג,כח וישמע דויד, מאחרי כן, ויאמר נקי אנוכי וממלכתי מעם יהוה, עד-עולם--מדמי, אבנר בן-נר.  ב ג,כט יחולו על-ראש יואב, ואל כל-בית אביו; ואל-ייכרת מבית יואב זב ומצורע ומחזיק בפלך, ונופל בחרב--וחסר-לחם.  ב ג,ל ויואב ואבישי אחיו, הרגו לאבנר:  על אשר המית את-עשהאל אחיהם, בגבעון--במלחמה.  {ס}

ב ג,לא ויאמר דויד אל-יואב ואל-כל-העם אשר-איתו, קרעו בגדיכם וחגרו שקים, וספדו, לפני אבנר; והמלך דויד, הולך אחרי המיטה.  ב ג,לב ויקברו את-אבנר, בחברון; ויישא המלך את-קולו, ויבך אל-קבר אבנר, ויבכו, כל-העם.  {ס}

ב ג,לג ויקונן המלך אל-אבנר, ויאמר:  הכמות נבל, ימות אבנר.  ב ג,לד ידיך לא-אסורות, ורגליך לא-לנחושתיים הוגשו, כנפול לפני בני-עוולה, נפלת; ויוסיפו כל-העם, לבכות עליו.  ב ג,לה ויבוא כל-העם, להברות את-דויד לחם--בעוד היום; ויישבע דויד לאמור, כה יעשה-לי אלוהים וכה יוסיף, כי אם-לפני בוא-השמש אטעם-לחם, או כל-מאומה.  ב ג,לו וכל-העם הכירו, וייטב בעיניהם, ככול אשר עשה המלך, בעיני כל-העם טוב.  ב ג,לז ויידעו כל-העם וכל-ישראל, ביום ההוא:  כי לא הייתה מהמלך, להמית את-אבנר בן-נר.  {ס}

ב ג,לח ויאמר המלך, אל-עבדיו:  הלוא תדעו--כי-שר וגדול נפל היום הזה, בישראל.  ב ג,לט ואנוכי היום רך ומשוח מלך, והאנשים האלה בני צרויה קשים ממני:  ישלם יהוה לעושה הרעה, כרעתו.  {פ}

ב ד,א וישמע בן-שאול, כי מת אבנר בחברון, וירפו, ידיו; וכל-ישראל, נבהלו.  ב ד,ב ושני אנשים שרי-גדודים היו בן-שאול שם האחד בענה ושם השני רכב, בני רימון הבארותי--מבני בנימין:  כי גם-בארות, תיחשב על-בנימין.  ב ד,ג ויברחו הבארותים, גיתיימה; ויהיו-שם גרים, עד היום הזה.  {ס}

ב ד,ד וליהונתן, בן-שאול, בן, נכה רגליים; בן-חמש שנים היה בבוא שמועת שאול ויהונתן מיזרעאל, ותישאהו אומנתו ותנוס, ויהי בחופזה לנוס וייפול וייפסח, ושמו מפיבושת.  ב ד,ה וילכו בני-רימון הבארותי, רכב ובענה, ויבואו כחום היום, אל-בית איש בושת; והוא שוכב, את משכב הצוהריים.  ב ד,ו והנה באו עד-תוך הבית, לוקחי חיטים, ויכוהו, אל-החומש; ורכב ובענה אחיו, נמלטו.  ב ד,ז ויבואו הבית, והוא-שוכב על-מיטתו בחדר משכבו, ויכוהו וימיתוהו, ויסירו את-ראשו; ויקחו, את-ראשו, וילכו דרך הערבה, כל-הלילה.  ב ד,ח ויביאו את-ראש איש-בושת אל-דויד, חברון, ויאמרו אל-המלך, הנה-ראש איש-בושת בן-שאול אויבך אשר ביקש את-נפשך; וייתן יהוה לאדוני המלך נקמות, היום הזה, משאול, ומזרעו.  ב ד,ט ויען דויד את-רכב ואת-בענה אחיו, בני רימון הבארותי--ויאמר להם:  חי-יהוה, אשר-פדה את-נפשי מכל-צרה.  ב ד,י כי המגיד לי לאמור הנה-מת שאול, והוא-היה כמבשר בעיניו, ואוחזה בו, ואהרגהו בציקלג--אשר לתיתי-לו, בשורה.  ב ד,יא אף כי-אנשים רשעים, הרגו את-איש-צדיק בביתו--על-משכבו; ועתה, הלוא אבקש את-דמו מידכם, וביערתי אתכם, מן-הארץ.  ב ד,יב ויצו דויד את-הנערים ויהרגום, ויקצצו את-ידיהם ואת-רגליהם, ויתלו על-הבריכה, בחברון; ואת ראש איש-בושת לקחו, ויקברו בקבר-אבנר בחברון.  {פ}

ב ה,א ויבואו כל-שבטי ישראל, אל-דויד--חברונה; ויאמרו לאמור, הננו עצמך ובשרך אנחנו.  ב ה,ב גם-אתמול גם-שלשום, בהיות שאול מלך עלינו, אתה היית המוציא והמביא, את-ישראל; ויאמר יהוה לך, אתה תרעה את-עמי את-ישראל, ואתה תהיה לנגיד, על-ישראל.  ב ה,ג ויבואו כל-זקני ישראל אל-המלך, חברונה, ויכרות להם המלך דויד ברית בחברון, לפני יהוה; וימשחו את-דויד למלך, על-ישראל.  {ס}

ב ה,ד בן-שלושים שנה דויד, במולכו; ארבעים שנה, מלך.  ב ה,ה בחברון מלך על-יהודה, שבע שנים ושישה חודשים; ובירושלים מלך, שלושים ושלוש שנה, על כל-ישראל, ויהודה.  ב ה,ו וילך המלך ואנשיו ירושלים, אל-היבוסי יושב הארץ; ויאמר לדויד לאמור, לא-תבוא הנה, כי אם-הסירך העיוורים והפיסחים לאמור, לא-יבוא דויד הנה.  ב ה,ז וילכוד דויד, את מצודת ציון--היא, עיר דויד.  ב ה,ח ויאמר דויד ביום ההוא, כל-מכה יבוסי וייגע בצינור, ואת-הפיסחים ואת-העיוורים, שנואי נפש דויד; על-כן, יאמרו, עיוור ופיסח, לא יבוא אל-הבית.  ב ה,ט ויישב דויד במצודה, ויקרא-לה עיר דויד; וייבן דויד סביב, מן-המילוא וביתה.  ב ה,י וילך דויד, הלוך וגדול; ויהוה אלוהי צבאות, עימו.  {פ}

ב ה,יא וישלח חירם מלך-צור מלאכים, אל-דויד, ועצי ארזים, וחרשי עץ וחרשי אבן קיר; ויבנו-בית, לדויד.  ב ה,יב ויידע דויד, כי-הכינו יהוה למלך על-ישראל; וכי נישא ממלכתו, בעבור עמו ישראל.  {ס}

ב ה,יג וייקח דויד עוד פילגשים ונשים, מירושלים, אחרי, בואו מחברון; וייוולדו עוד לדויד, בנים ובנות.  ב ה,יד ואלה, שמות היילודים לו--בירושלים:  שמוע ושובב, ונתן ושלמה.  ב ה,טו ויבחר ואלישוע, ונפג ויפיע.  ב ה,טז ואלישמע ואלידע, ואליפלט.  {פ}

ב ה,יז וישמעו פלשתים, כי-משחו את-דויד למלך על-ישראל, ויעלו כל-פלשתים, לבקש את-דויד; וישמע דויד, ויירד אל-המצודה.  ב ה,יח ופלשתים, באו; ויינטשו, בעמק רפאים.  ב ה,יט וישאל דויד ביהוה, לאמור, האעלה אל-פלשתים, התיתנם בידי;  {פ}
 
ויאמר יהוה אל-דויד עלה, כי-נתון אתן את-הפלשתים בידך.  ב ה,כ ויבוא דויד בבעל-פרצים, ויכם שם דויד, ויאמר, פרץ יהוה את-אויביי לפניי כפרץ מים; על-כן, קרא שם-המקום ההוא--בעל פרצים.  ב ה,כא ויעזבו-שם, את-עצביהם; ויישאם דויד, ואנשיו.  {פ}

ב ה,כב ויוסיפו עוד פלשתים, לעלות; ויינטשו, בעמק רפאים.  ב ה,כג וישאל דויד ביהוה, ויאמר לא תעלה; הסב, אל-אחריהם, ובאת להם, ממול בכאים.  ב ה,כד ויהי כשומעך את-קול צעדה, בראשי הבכאים--אז תחרץ:  כי אז, יצא יהוה לפניך, להכות, במחנה פלשתים.  ב ה,כה ויעש דויד כן, כאשר ציווהו יהוה; ויך, את-פלשתים, מגבע, עד-בואכה גזר.  {פ}

ב ו,א ויוסף עוד דויד את-כל-בחור בישראל, שלושים אלף.  ב ו,ב ויקם וילך דויד, וכל-העם אשר איתו, מבעלי, יהודה--להעלות משם, את ארון האלוהים, אשר-נקרא שם שם יהוה צבאות יושב הכרובים, עליו.  ב ו,ג וירכיבו את-ארון האלוהים, אל-עגלה חדשה, ויישאוהו, מבית אבינדב אשר בגבעה; ועוזא ואחיו, בני אבינדב, נוהגים, את-העגלה חדשה.  ב ו,ד ויישאוהו, מבית אבינדב אשר בגבעה, עם, ארון האלוהים; ואחיו, הולך לפני הארון.  ב ו,ה ודויד וכל-בית ישראל, משחקים לפני יהוה, בכול, עצי ברושים; ובכינורות ובנבלים ובתופים, ובמנענעים ובצלצלים.  ב ו,ו ויבואו, עד-גורן נכון; וישלח עוזא אל-ארון האלוהים, ויאחז בו--כי שמטו, הבקר.  ב ו,ז וייחר-אף יהוה בעוזא, ויכהו שם האלוהים על-השל; וימת שם, עם ארון האלוהים.  ב ו,ח וייחר לדויד, על אשר פרץ יהוה פרץ בעוזא; ויקרא למקום ההוא, פרץ עוזא, עד, היום הזה.  ב ו,ט ויירא דויד את-יהוה, ביום ההוא; ויאמר, איך יבוא אליי ארון יהוה.  ב ו,י ולא-אבה דויד, להסיר אליו את-ארון יהוה--על-עיר דויד; ויטהו דויד, בית עובד-אדום הגיתי.  ב ו,יא ויישב ארון יהוה בית עובד אדום, הגיתי--שלושה חודשים; ויברך יהוה את-עובד אדום, ואת-כל-ביתו.  ב ו,יב ויוגד, למלך דויד לאמור, בירך יהוה את-בית עובד אדום ואת-כל-אשר-לו, בעבור, ארון האלוהים; וילך דויד, ויעל את-ארון האלוהים מבית עובד אדום עיר דויד--בשמחה.  ב ו,יג ויהי, כי צעדו נושאי ארון-יהוה--שישה צעדים:  ויזבח שור, ומריא.  ב ו,יד ודויד מכרכר בכל-עוז, לפני יהוה; ודויד, חגור איפוד בד.  ב ו,טו ודויד וכל-בית ישראל, מעלים את-ארון יהוה, בתרועה, ובקול שופר.  ב ו,טז והיה ארון יהוה, בא עיר דויד; ומיכל בת-שאול נשקפה בעד החלון, ותרא את-המלך דויד מפזז ומכרכר לפני יהוה, ותיבז לו, בליבה.  ב ו,יז ויביאו את-ארון יהוה, ויציגו אותו במקומו, בתוך האוהל, אשר נטה-לו דויד; ויעל דויד עולות לפני יהוה, ושלמים.  ב ו,יח ויכל דויד, מהעלות העולה והשלמים; ויברך את-העם, בשם יהוה צבאות.  ב ו,יט ויחלק לכל-העם לכל-המון ישראל, למאיש ועד-אישה, לאיש חלת לחם אחת, ואשפר אחד ואשישה אחת; וילך כל-העם, איש לביתו.  ב ו,כ וישב דויד, לברך את-ביתו;  {ס}  ותצא מיכל בת-שאול, לקראת דויד, ותאמר מה-נכבד היום מלך ישראל אשר נגלה היום לעיני אמהות עבדיו, כהיגלות נגלות אחד הריקים.  ב ו,כא ויאמר דויד, אל-מיכל, לפני יהוה אשר בחר-בי מאביך ומכל-ביתו, לצוות אותי נגיד על-עם יהוה על-ישראל; ושיחקתי, לפני יהוה.  ב ו,כב ונקלותי עוד מזאת, והייתי שפל בעיניי; ועם-האמהות אשר אמרת, עימם איכבדה.  ב ו,כג ולמיכל, בת-שאול, לא-היה לה, ילד--עד, יום מותה.  {פ}

ב ז,א ויהי, כי-ישב המלך בביתו; ויהוה הניח-לו מסביב, מכל-אויביו.  ב ז,ב ויאמר המלך, אל-נתן הנביא, ראה נא, אנוכי יושב בבית ארזים; וארון, האלוהים, יושב, בתוך היריעה.  ב ז,ג ויאמר נתן אל-המלך, כול אשר בלבבך לך עשה:  כי יהוה, עימך.  ב ז,ד ויהי, בלילה ההוא;  {ס}  ויהי, דבר-יהוה, אל-נתן, לאמור.  ב ז,ה לך ואמרת אל-עבדי אל-דויד,  {ס}  כה אמר יהוה:  האתה תבנה-לי בית, לשבתי.  ב ז,ו כי לא ישבתי, בבית, למיום העלותי את-בני ישראל ממצריים, ועד היום הזה; ואהיה, מתהלך, באוהל, ובמשכן.  ב ז,ז בכול אשר-התהלכתי, בכל-בני ישראל, הדבר דיברתי את-אחד שבטי ישראל, אשר ציוויתי לרעות את-עמי את-ישראל לאמור:  למה לא-בניתם לי, בית ארזים.  ב ז,ח ועתה כה-תאמר לעבדי לדויד, כה אמר יהוה צבאות, אני לקחתיך מן-הנווה, מאחר הצאן--להיות נגיד, על-עמי על-ישראל.  ב ז,ט ואהיה עימך, בכל אשר הלכת, ואכריתה את-כל-אויביך, מפניך; ועשיתי לך שם גדול, כשם הגדולים אשר בארץ.  ב ז,י ושמתי מקום לעמי לישראל ונטעתיו, ושכן תחתיו, ולא ירגז, עוד; ולא-יוסיפו בני-עוולה לענותו, כאשר בראשונה.  ב ז,יא ולמן-היום, אשר ציוויתי שופטים על-עמי ישראל, והניחותי לך, מכל-אויביך; והגיד לך יהוה, כי-בית יעשה-לך יהוה.  ב ז,יב כי ימלאו ימיך, ושכבת את-אבותיך, והקימותי את-זרעך אחריך, אשר ייצא ממעיך; והכינותי, את-ממלכתו.  ב ז,יג הוא יבנה-בית, לשמי; וכוננתי את-כיסא ממלכתו, עד-עולם.  ב ז,יד אני אהיה-לו לאב, והוא יהיה-לי לבן--אשר, בהעוותו, והוכחתיו בשבט אנשים, ובנגעי בני אדם.  ב ז,טו וחסדי, לא-יסור ממנו, כאשר הסירותי מעם שאול, אשר הסירותי מלפניך.  ב ז,טז ונאמן ביתך וממלכתך עד-עולם, לפניך:  כיסאך, יהיה נכון עד-עולם.  ב ז,יז ככול הדברים האלה, וככול החיזיון הזה--כן דיבר נתן, אל-דויד.  {פ}

ב ז,יח ויבוא המלך דויד, ויישב לפני יהוה; ויאמר, מי אנוכי אדוניי יהוה ומי ביתי--כי הביאותני, עד-הלום.  ב ז,יט ותקטן עוד זאת בעיניך אדוניי יהוה, ותדבר גם אל-בית-עבדך למרחוק; וזאת תורת האדם, אדוניי יהוה.  ב ז,כ ומה-יוסיף דויד עוד, לדבר אליך; ואתה ידעת את-עבדך, אדוניי יהוה.  ב ז,כא בעבור דברך, וכליבך, עשית, את כל-הגדולה הזאת--להודיע, את-עבדך.  ב ז,כב על-כן גדלת, יהוה אלוהים:  כי-אין כמוך, ואין אלוהים זולתך, בכול אשר-שמענו, באוזנינו.  ב ז,כג ומי כעמך כישראל, גוי אחד בארץ--אשר הלכו-אלוהים לפדות-לו לעם ולשום לו שם, ולעשות לכם הגדולה ונוראות לארצך, מפני עמך אשר פדית לך ממצריים, גויים ואלוהיו.  ב ז,כד ותכונן לך את-עמך ישראל לך, לעם--עד-עולם; ואתה יהוה, היית להם לאלוהים.  {ס}

ב ז,כה ועתה, יהוה אלוהים, הדבר אשר דיברת על-עבדך ועל-ביתו, הקם עד-עולם; ועשה, כאשר דיברת.  ב ז,כו ויגדל שמך עד-עולם, לאמור, יהוה צבאות, אלוהים על-ישראל; ובית עבדך דויד, יהיה נכון לפניך.  ב ז,כז כי-אתה יהוה צבאות אלוהי ישראל, גלית את-אוזן עבדך לאמור, בית, אבנה-לך; על-כן, מצא עבדך את-ליבו, להתפלל אליך, את-התפילה הזאת.  ב ז,כח ועתה אדוניי יהוה, אתה-הוא האלוהים, ודבריך, יהיו אמת; ותדבר, אל-עבדך, את-הטובה, הזאת.  ב ז,כט ועתה, הואל וברך את-בית עבדך, להיות לעולם, לפניך:  כי-אתה אדוניי יהוה, דיברת, ומברכתך, יבורך בית-עבדך לעולם.  {פ}

ב ח,א ויהי, אחרי-כן, ויך דויד את-פלשתים, ויכניעם; וייקח דויד את-מתג האמה, מיד פלשתים.  ב ח,ב ויך את-מואב, וימדדם בחבל השכב אותם ארצה, וימדד שני-חבלים להמית, ומלוא החבל להחיות; ותהי מואב לדויד, לעבדים נושאי מנחה.  ב ח,ג ויך דויד, את-הדדעזר בן-רחוב מלך צובה, בלכתו, להשיב ידו בנהר-פרת.  ב ח,ד וילכוד דויד ממנו, אלף ושבע-מאות פרשים, ועשרים אלף, איש רגלי; ויעקר דויד את-כל-הרכב, ויותר ממנו מאה רכב.  ב ח,ה ותבוא, ארם דמשק, לעזור, להדדעזר מלך צובה; ויך דויד בארם, עשרים-ושניים אלף איש.  ב ח,ו וישם דויד נציבים, בארם דמשק, ותהי ארם לדויד, לעבדים נושאי מנחה; ויושע יהוה את-דויד, בכול אשר הלך.  ב ח,ז וייקח דויד, את שלטי הזהב, אשר היו, אל עבדי הדדעזר; ויביאם, ירושלים.  ב ח,ח ומבטח ומברותיי, ערי הדדעזר:  לקח המלך דויד, נחושת--הרבה מאוד.  {ס}

ב ח,ט וישמע, תועי מלך חמת:  כי הכה דויד, את כל-חיל הדדעזר.  ב ח,י וישלח תועי את-יורם-בנו אל-המלך-דויד לשאול-לו לשלום ולברכו, על אשר נלחם בהדדעזר ויכהו--כי-איש מלחמות תועי, היה הדדעזר; ובידו, היו כלי-כסף וכלי-זהב--וכלי נחושת.  ב ח,יא גם-אותם, הקדיש המלך דויד ליהוה, עם-הכסף והזהב אשר הקדיש, מכל-הגויים אשר כיבש.  ב ח,יב מארם וממואב ומבני עמון, ומפלשתים ומעמלק, ומשלל הדדעזר בן-רחוב, מלך צובה.  ב ח,יג ויעש דויד, שם, בשובו, מהכותו את-ארם בגיא-מלח--שמונה עשר, אלף.  ב ח,יד וישם באדום נציבים, בכל-אדום שם נציבים, ויהי כל-אדום, עבדים לדויד; ויושע יהוה את-דויד, בכול אשר הלך.  ב ח,טו וימלוך דויד, על-כל-ישראל; ויהי דויד, עושה משפט וצדקה--לכל-עמו.  ב ח,טז ויואב בן-צרויה, על-הצבא; ויהושפט בן-אחילוד, מזכיר.  ב ח,יז וצדוק בן-אחיטוב ואחימלך בן-אביתר, כוהנים; ושריה, סופר.  ב ח,יח ובניהו, בן-יהוידע, והכרתי, והפלתי; ובני דויד, כוהנים היו.  {ס}

ב ט,א ויאמר דויד--הכי יש-עוד, אשר נותר לבית שאול; ואעשה עימו חסד, בעבור יהונתן.  ב ט,ב ולבית שאול עבד ושמו ציבא, ויקראו-לו אל-דויד; ויאמר המלך אליו האתה ציבא, ויאמר עבדך.  ב ט,ג ויאמר המלך, האפס עוד איש לבית שאול, ואעשה עימו, חסד אלוהים; ויאמר ציבא אל-המלך, עוד בן ליהונתן נכה רגליים.  ב ט,ד ויאמר-לו המלך, איפה הוא; ויאמר ציבא, אל-המלך, הנה-הוא בית מכיר בן-עמיאל, בלו דבר.  ב ט,ה וישלח, המלך דויד; וייקחהו, מבית מכיר בן-עמיאל--מלו דבר.  ב ט,ו ויבוא מפיבושת בן-יהונתן בן-שאול, אל-דויד, וייפול על-פניו, וישתחו; ויאמר דויד מפיבושת, ויאמר הנה עבדך.  ב ט,ז ויאמר לו דויד אל-תירא, כי עשה אעשה עימך חסד בעבור יהונתן אביך, והשיבותי לך, את-כל-שדה שאול אביך; ואתה, תאכל לחם על-שולחני--תמיד.  ב ט,ח וישתחו, ויאמר מה עבדך:  כי פנית, אל-הכלב המת אשר כמוני.  ב ט,ט ויקרא המלך, אל-ציבא נער שאול--ויאמר אליו:  כול אשר היה לשאול ולכל-ביתו, נתתי לבן-אדוניך.  ב ט,י ועבדת לו את-האדמה אתה ובניך ועבדיך והבאת, והיה לבן-אדוניך לחם ואכלו, ומפיבושת בן-אדוניך, יאכל תמיד לחם על-שולחני; ולציבא, חמישה עשר בנים--ועשרים עבדים.  ב ט,יא ויאמר ציבא, אל-המלך, ככול אשר יצווה אדוני המלך את-עבדו, כן יעשה עבדך; ומפיבושת, אוכל על-שולחני, כאחד, מבני המלך.  ב ט,יב ולמפיבושת בן-קטן, ושמו מיכא; וכול מושב בית-ציבא, עבדים למפיבושת.  ב ט,יג ומפיבושת, יושב בירושלים, כי על-שולחן המלך תמיד, הוא אוכל; והוא פיסח, שתי רגליו.  {פ}

ב י,א ויהי, אחרי-כן, וימת, מלך בני עמון; וימלוך חנון בנו, תחתיו.  ב י,ב ויאמר דויד אעשה-חסד עם-חנון בן-נחש, כאשר עשה אביו עימדי חסד, וישלח דויד לנחמו ביד-עבדיו, אל-אביו; ויבואו עבדי דויד, ארץ בני עמון.  ב י,ג ויאמרו שרי בני-עמון אל-חנון אדוניהם, המכבד דויד את-אביך בעיניך--כי-שלח לך, מנחמים; הלוא בעבור חקור את-העיר, ולרגלה ולהופכה, שלח דויד את-עבדיו, אליך.  ב י,ד וייקח חנון את-עבדי דויד, ויגלח את-חצי זקנם, ויכרות את-מדוויהם בחצי, עד שתותיהם; וישלחם.  ב י,ה ויגידו לדויד וישלח לקראתם, כי-היו האנשים נכלמים מאוד; ויאמר המלך שבו בירחו, עד-יצמח זקנכם ושבתם.  ב י,ו ויראו בני עמון, כי נבאשו בדויד; וישלחו בני-עמון וישכרו את-ארם בית-רחוב ואת-ארם צובה, עשרים אלף רגלי, ואת-מלך מעכה אלף איש, ואיש טוב שנים-עשר אלף איש.  ב י,ז וישמע, דויד; וישלח, את-יואב, ואת כל-הצבא, הגיבורים.  ב י,ח וייצאו בני עמון, ויערכו מלחמה פתח השער; וארם צובה ורחוב ואיש-טוב ומעכה, לבדם בשדה.  ב י,ט וירא יואב, כי-הייתה אליו פני המלחמה, מפנים, ומאחור; ויבחר, מכול בחורי ישראל, ויערוך, לקראת ארם.  ב י,י ואת, יתר העם, נתן, ביד אבשי אחיו; ויערוך, לקראת בני עמון.  ב י,יא ויאמר, אם-תחזק ארם ממני--והיית לי, לישועה; ואם-בני עמון יחזקו ממך, והלכתי להושיע לך.  ב י,יב חזק ונתחזק בעד-עמנו, ובעד ערי אלוהינו; ויהוה, יעשה הטוב בעיניו.  ב י,יג וייגש יואב, והעם אשר עימו, למלחמה, בארם; וינוסו, מפניו.  ב י,יד ובני עמון ראו, כי-נס ארם, וינוסו מפני אבישי, ויבואו העיר; וישב יואב, מעל בני עמון, ויבוא, ירושלים.  ב י,טו וירא ארם, כי ניגף לפני ישראל; וייאספו, יחד.  ב י,טז וישלח הדדעזר, ויוצא את-ארם אשר מעבר הנהר, ויבואו, חילם; ושובך שר-צבא הדדעזר, לפניהם.  {ס}

ב י,יז ויוגד לדויד, ויאסוף את-כל-ישראל ויעבור את-הירדן, ויבוא, חלאמה; ויערכו ארם לקראת דויד, ויילחמו עימו.  ב י,יח וינס ארם, מפני ישראל, ויהרוג דויד מארם שבע מאות רכב, וארבעים אלף פרשים; ואת שובך שר-צבאו הכה, וימת שם.  ב י,יט ויראו כל-המלכים עבדי הדדעזר, כי ניגפו לפני ישראל, וישלימו את-ישראל, ויעבדום; וייראו ארם, להושיע עוד את-בני עמון.  {פ}

ב יא,א ויהי לתשובת השנה לעת צאת המלכים, וישלח דויד את-יואב ואת-עבדיו עימו ואת-כל-ישראל וישחיתו את-בני עמון, ויצורו, על-רבה; ודויד, יושב בירושלים.  {ס}

ב יא,ב ויהי לעת הערב, ויקם דויד מעל משכבו ויתהלך על-גג בית-המלך, וירא אישה רוחצת, מעל הגג; והאישה, טובת מראה מאוד.  ב יא,ג וישלח דויד, וידרוש לאישה; ויאמר, הלוא-זאת בת-שבע בת-אליעם--אשת, אורייה החיתי.  ב יא,ד וישלח דויד מלאכים וייקחהא, ותבוא אליו וישכב עימה, והיא מתקדשת, מטומאתה; ותשב, אל-ביתה.  ב יא,ה ותהר, האישה; ותשלח ותגד לדויד, ותאמר הרה אנוכי.  ב יא,ו וישלח דויד, אל-יואב, שלח אליי, את-אורייה החיתי; וישלח יואב את-אורייה, אל-דויד.  ב יא,ז ויבוא אורייה, אליו; וישאל דויד, לשלום יואב ולשלום העם, ולשלום, המלחמה.  ב יא,ח ויאמר דויד לאורייה, רד לביתך ורחץ רגליך; וייצא אורייה מבית המלך, ותצא אחריו משאת המלך.  ב יא,ט וישכב אורייה, פתח בית המלך, את, כל-עבדי אדוניו; ולא ירד, אל-ביתו.  ב יא,י ויגידו לדויד לאמור, לא-ירד אורייה אל-ביתו; ויאמר דויד אל-אורייה, הלוא מדרך אתה בא--מדוע, לא-ירדת אל-ביתך.  ב יא,יא ויאמר אורייה אל-דויד, הארון וישראל ויהודה יושבים בסוכות ואדוני יואב ועבדי אדוני על-פני השדה חונים, ואני אבוא אל-ביתי לאכול ולשתות, ולשכב עם-אשתי; חייך וחי נפשך, אם-אעשה את-הדבר הזה.  ב יא,יב ויאמר דויד אל-אורייה, שב בזה גם-היום--ומחר אשלחך; ויישב אורייה בירושלים ביום ההוא, וממוחרת.  ב יא,יג ויקרא-לו דויד, ויאכל לפניו וישת--וישכרהו; וייצא בערב, לשכב במשכבו עם-עבדי אדוניו, ואל-ביתו, לא ירד.  ב יא,יד ויהי בבוקר, ויכתוב דויד ספר אל-יואב; וישלח, ביד אורייה.  ב יא,טו ויכתוב בספר, לאמור:  הבו את-אורייה, אל-מול פני המלחמה החזקה, ושבתם מאחריו, וניכה ומת.  {ס}

ב יא,טז ויהי, בשמור יואב אל-העיר; וייתן, את-אורייה, אל-המקום אשר ידע, כי אנשי-חיל שם.  ב יא,יז וייצאו אנשי העיר, ויילחמו את-יואב, וייפול מן-העם, מעבדי דויד; וימת, גם אורייה החיתי.  ב יא,יח וישלח, יואב; ויגד לדויד, את-כל-דברי המלחמה.  ב יא,יט ויצו את-המלאך, לאמור:  ככלותך, את כל-דברי המלחמה--לדבר אל-המלך.  ב יא,כ והיה, אם-תעלה חמת המלך, ואמר לך, מדוע ניגשתם אל-העיר להילחם:  הלוא ידעתם, את אשר-יורו מעל החומה.  ב יא,כא מי-הכה את-אבימלך בן-ירובשת, הלוא-אישה השליכה עליו פלח רכב מעל החומה וימת בתבץ, למה ניגשתם, אל-החומה; ואמרת--גם עבדך אורייה החיתי, מת.  ב יא,כב וילך, המלאך; ויבוא ויגד לדויד, את כל-אשר שלחו יואב.  ב יא,כג ויאמר המלאך, אל-דויד, כי-גברו עלינו האנשים, וייצאו אלינו השדה; ונהיה עליהם, עד-פתח השער.  ב יא,כד ויורו המורים אל-עבדיך מעל החומה, וימותו מעבדי המלך; וגם, עבדך אורייה החיתי--מת.  {ס}

ב יא,כה ויאמר דויד אל-המלאך, כה-תאמר אל-יואב אל-יירע בעיניך את-הדבר הזה--כי-כזו וכזה, תאכל החרב; החזק מלחמתך אל-העיר והורסה, וחזקהו.  ב יא,כו ותשמע אשת אורייה, כי-מת אורייה אישה; ותספוד, על-בעלה.  ב יא,כז ויעבור האבל, וישלח דויד ויאספה אל-ביתו ותהי-לו לאישה, ותלד לו, בן; ויירע הדבר אשר-עשה דויד, בעיני יהוה.  {פ}

ב יב,א וישלח יהוה את-נתן, אל-דויד; ויבוא אליו, ויאמר לו שני אנשים היו בעיר אחת, אחד עשיר, ואחד רש.  ב יב,ב לעשיר, היה צאן ובקר--הרבה מאוד.  ב יב,ג ולרש אין-כול, כי אם-כבשה אחת קטנה אשר קנה, ויחייהא, ותגדל עימו ועם-בניו יחדיו; מפיתו תאכל ומכוסו תשתה, ובחיקו תשכב, ותהי-לו, כבת.  ב יב,ד ויבוא הלך, לאיש העשיר, ויחמול לקחת מצאנו ומבקרו, לעשות לאורח הבא-לו; וייקח, את-כבשת האיש הרש, ויעשהא, לאיש הבא אליו.  ב יב,ה וייחר-אף דויד באיש, מאוד; ויאמר, אל-נתן, חי-יהוה, כי בן-מוות האיש העושה זאת.  ב יב,ו ואת-הכבשה, ישלם ארבעתיים:  עקב, אשר עשה את-הדבר הזה, ועל, אשר לא-חמל.  {ס}

ב יב,ז ויאמר נתן אל-דויד, אתה האיש;  {ס}  כה-אמר יהוה אלוהי ישראל, אנוכי משחתיך למלך על-ישראל, ואנוכי הצלתיך, מיד שאול.  ב יב,ח ואתנה לך את-בית אדוניך, ואת-נשי אדוניך בחיקך, ואתנה לך, את-בית ישראל ויהודה; ואם-מעט--ואוסיפה לך, כהנה וכהנה.  ב יב,ט מדוע בזית את-דבר יהוה, לעשות הרע בעיניי, את אורייה החיתי הכית בחרב, ואת-אשתו לקחת לך לאישה; ואותו הרגת, בחרב בני עמון.  ב יב,י ועתה, לא-תסור חרב מביתך--עד-עולם:  עקב, כי בזיתני, ותיקח את-אשת אורייה החיתי, להיות לך לאישה.  {ס}

ב יב,יא כה אמר יהוה, הנני מקים עליך רעה מביתך, ולקחתי את-נשיך לעיניך, ונתתי לריעך; ושכב עם-נשיך, לעיני השמש הזאת.  ב יב,יב כי אתה, עשית בסתר; ואני, אעשה את-הדבר הזה, נגד כל-ישראל, ונגד השמש.  {ס}

ב יב,יג ויאמר דויד אל-נתן, חטאתי ליהוה;  {ס}  ויאמר נתן אל-דויד, גם-יהוה העביר חטאתך--לא תמות.  ב יב,יד אפס, כי-ניאץ ניאצת את-אויבי יהוה, בדבר, הזה; גם, הבן היילוד לך--מות ימות.  ב יב,טו וילך נתן, אל-ביתו; וייגוף יהוה, את-הילד אשר ילדה אשת-אורייה לדויד--וייאנש.  ב יב,טז ויבקש דויד את-האלוהים, בעד הנער; ויצם דויד צום, ובא ולן ושכב ארצה.  ב יב,יז ויקומו זקני ביתו, עליו, להקימו, מן-הארץ; ולא אבה, ולא-ברא איתם לחם.  ב יב,יח ויהי ביום השביעי, וימת הילד; וייראו עבדי דויד להגיד לו כי-מת הילד, כי אמרו הנה בהיות הילד חי דיברנו אליו ולא-שמע בקולנו, ואיך נאמר אליו מת הילד, ועשה רעה.  ב יב,יט וירא דויד, כי עבדיו מתלחשים, ויבן דויד, כי מת הילד; ויאמר דויד אל-עבדיו המת הילד, ויאמרו מת.  ב יב,כ ויקם דויד מהארץ וירחץ ויסך, ויחלף שמלותיו, ויבוא בית-יהוה, וישתחו; ויבוא, אל-ביתו, וישאל, וישימו לו לחם ויאכל.  ב יב,כא ויאמרו עבדיו אליו, מה-הדבר הזה אשר עשית; בעבור הילד חי, צמת ותבך, וכאשר מת הילד, קמת ותאכל לחם.  ב יב,כב ויאמר--בעוד הילד חי, צמתי ואבכה:  כי אמרתי מי יודע, וחנני יהוה וחי הילד.  ב יב,כג ועתה מת, למה זה אני צם--האוכל להשיבו, עוד:  אני הולך אליו, והוא לא-ישוב אליי.  ב יב,כד וינחם דויד, את בת-שבע אשתו, ויבוא אליה, וישכב עימה; ותלד בן, ותקרא את-שמו שלמה, ויהוה, אהבו.  ב יב,כה וישלח, ביד נתן הנביא, ויקרא את-שמו, ידידיה--בעבור, יהוה.  {פ}

ב יב,כו ויילחם יואב, ברבת בני עמון; וילכוד, את-עיר המלוכה.  ב יב,כז וישלח יואב מלאכים, אל-דויד; ויאמר נלחמתי ברבה, גם-לכדתי את-עיר המים.  ב יב,כח ועתה, אסוף את-יתר העם, וחנה על-העיר, ולוכדה:  פן-אלכוד אני את-העיר, ונקרא שמי עליה.  ב יב,כט ויאסוף דויד את-כל-העם, וילך רבתה; ויילחם בה, וילכדה.  ב יב,ל וייקח את-עטרת-מלכם מעל ראשו ומשקלה כיכר זהב, ואבן יקרה, ותהי, על-ראש דויד; ושלל העיר הוציא, הרבה מאוד.  ב יב,לא ואת-העם אשר-בה הוציא, וישם במגרה ובחריצי הברזל ובמגזרות הברזל והעביר אותם במלבן, וכן יעשה, לכול ערי בני-עמון; וישב דויד וכל-העם, ירושלים.  {פ}

ב יג,א ויהי אחרי-כן, ולאבשלום בן-דויד אחות יפה--ושמה תמר; ויאהבהא, אמנון בן-דויד.  ב יג,ב וייצר לאמנון להתחלות, בעבור תמר אחותו--כי בתולה, היא; וייפלא בעיני אמנון, לעשות לה מאומה.  ב יג,ג ולאמנון ריע, ושמו יונדב, בן-שמעה, אחי דויד; ויונדב, איש חכם מאוד.  ב יג,ד ויאמר לו, מדוע אתה ככה דל בן-המלך בבוקר בבוקר--הלוא, תגיד לי; ויאמר לו, אמנון, את-תמר אחות אבשלום אחי, אני אוהב.  ב יג,ה ויאמר לו יהונדב, שכב על-משכבך והתחל; ובא אביך לראותך, ואמרת אליו תבוא נא תמר אחותי ותברני לחם ועשתה לעיניי את-הבריה, למען אשר אראה, ואכלתי מידה.  ב יג,ו וישכב אמנון, ויתחל; ויבוא המלך לראותו, ויאמר אמנון אל-המלך תבוא-נא תמר אחותי ותלבב לעיניי שתי לביבות, ואברה, מידה.  ב יג,ז וישלח דויד אל-תמר, הביתה לאמור:  לכי נא, בית אמנון אחיך, ועשי-לו, הבריה.  ב יג,ח ותלך תמר, בית אמנון אחיה--והוא שוכב; ותיקח את-הבצק ותלש ותלבב לעיניו, ותבשל את-הלביבות.  ב יג,ט ותיקח את-המשרת ותיצוק לפניו, וימאן לאכול; ויאמר אמנון, הוציאו כל-איש מעליי, וייצאו כל-איש, מעליו.  ב יג,י ויאמר אמנון אל-תמר, הביאי הבריה החדר, ואברה, מידך; ותיקח תמר, את-הלביבות אשר עשתה, ותבא לאמנון אחיה, החדרה.  ב יג,יא ותגש אליו, לאכול; ויחזק-בה ויאמר לה, בואי שכבי עימי אחותי.  ב יג,יב ותאמר לו, אל-אחי אל-תענני--כי לא-ייעשה כן, בישראל:  אל-תעשה, את-הנבלה הזאת.  ב יג,יג ואני, אנה אוליך את-חרפתי, ואתה תהיה כאחד הנבלים, בישראל; ועתה דבר-נא אל-המלך, כי לא ימנעני ממך.  ב יג,יד ולא אבה, לשמוע בקולה; ויחזק ממנה ויענהא, וישכב אותה.  ב יג,טו וישנאהא אמנון, שנאה גדולה מאוד--כי גדולה השנאה אשר שנאה, מאהבה אשר אהבה; ויאמר-לה אמנון, קומי לכי.  ב יג,טז ותאמר לו, אל-אודות הרעה הגדולה הזאת, מאחרת אשר-עשית עימי, לשלחני; ולא אבה, לשמוע לה.  ב יג,יז ויקרא, את-נערו משרתו, ויאמר, שלחו-נא את-זאת מעליי החוצה; ונעול הדלת, אחריה.  ב יג,יח ועליה כתונת פסים, כי כן תלבשנה בנות-המלך הבתולות מעילים; ויוצא אותה משרתו החוץ, ונעל הדלת אחריה.  ב יג,יט ותיקח תמר אפר על-ראשה, וכתונת הפסים אשר עליה קרעה; ותשם ידה על-ראשה, ותלך הלוך וזעקה.  ב יג,כ ויאמר אליה אבשלום אחיה, האמינון אחיך היה עימך, ועתה אחותי החרישי אחיך הוא, אל-תשיתי את-ליבך לדבר הזה; ותשב תמר ושוממה, בית אבשלום אחיה.  ב יג,כא והמלך דויד--שמע, את כל-הדברים האלה; וייחר לו, מאוד.  ב יג,כב ולא-דיבר אבשלום עם-אמנון, למרע ועד-טוב:  כי-שנא אבשלום, את-אמנון, על-דבר אשר עינה, את תמר אחותו.  {פ}

ב יג,כג ויהי, לשנתיים ימים, ויהיו גוזזים לאבשלום, בבעל חצור אשר עם-אפריים; ויקרא אבשלום, לכל-בני המלך.  ב יג,כד ויבוא אבשלום, אל-המלך, ויאמר, הנה-נא גוזזים לעבדך; ילך-נא המלך ועבדיו, עם-עבדך.  ב יג,כה ויאמר המלך אל-אבשלום, אל-בני אל-נא נלך כולנו, ולא נכבד, עליך; ויפרוץ-בו ולא-אבה ללכת, ויברכהו.  ב יג,כו ויאמר, אבשלום, ולא, ילך-נא איתנו אמנון אחי; ויאמר לו המלך, למה ילך עימך.  ב יג,כז ויפרוץ-בו, אבשלום; וישלח איתו את-אמנון, ואת כל-בני המלך.  {ס}

ב יג,כח ויצו אבשלום את-נעריו לאמור, ראו נא כטוב לב-אמנון ביין ואמרתי אליכם הכו את-אמנון והמיתם אותו--אל-תיראו:  הלוא, כי אנוכי ציוויתי אתכם--חזקו, והיו לבני-חיל.  ב יג,כט ויעשו נערי אבשלום, לאמנון, כאשר ציווה, אבשלום; ויקומו כל-בני המלך, וירכבו איש על-פרדו--וינוסו.  ב יג,ל ויהי, המה בדרך, והשמועה באה, אל-דויד לאמור:  הכה אבשלום את-כל-בני המלך, ולא-נותר מהם אחד.  {פ}

ב יג,לא ויקם המלך ויקרע את-בגדיו, וישכב ארצה; וכל-עבדיו ניצבים, קרועי בגדים.  {ס}

ב יג,לב ויען יונדב בן-שמעה אחי-דויד ויאמר, אל-יאמר אדוני את כל-הנערים בני-המלך המיתו--כי-אמנון לבדו, מת:  כי-על-פי אבשלום, הייתה שומה, מיום ענותו, את תמר אחותו.  ב יג,לג ועתה אל-ישם אדוני המלך אל-ליבו, דבר לאמור, כל-בני המלך, מתו:  כי-אמנון לבדו, מת.  {פ}

ב יג,לד ויברח, אבשלום; ויישא הנער הצופה, את-עיניו, וירא והנה עם-רב הולכים מדרך אחריו, מצד ההר.  ב יג,לה ויאמר יונדב אל-המלך, הנה בני-המלך באו:  כדבר עבדך, כן היה.  ב יג,לו ויהי ככלותו לדבר, והנה בני-המלך באו, וישאו קולם, ויבכו; וגם-המלך, וכל-עבדיו, בכו, בכי גדול מאוד.  ב יג,לז ואבשלום ברח, וילך אל-תלמיי בן-עמיהוד מלך גשור; ויתאבל על-בנו, כל-הימים.  ב יג,לח ואבשלום ברח, וילך גשור; ויהי-שם, שלוש שנים.  ב יג,לט ותכל דויד המלך, לצאת אל-אבשלום:  כי-ניחם על-אמנון, כי-מת.  {ס}

ב יד,א ויידע, יואב בן-צרויה:  כי-לב המלך, על-אבשלום.  ב יד,ב וישלח יואב תקועה, וייקח משם אישה חכמה; ויאמר אליה התאבלי-נא ולבשי-נא בגדי-אבל, ואל-תסוכי שמן, והיית, כאישה זה ימים רבים מתאבלת על-מת.  ב יד,ג ובאת, אל-המלך, ודיברת אליו, כדבר הזה; וישם יואב את-הדברים, בפיה.  ב יד,ד ותאמר האישה התקועית, אל-המלך, ותיפול על-אפיה ארצה, ותשתחו; ותאמר, הושיעה המלך.  {ס}

ב יד,ה ויאמר-לה המלך, מה-לך; ותאמר, אבל אישה-אלמנה אני--וימת אישי.  ב יד,ו ולשפחתך, שני בנים, ויינצו שניהם בשדה, ואין מציל ביניהם; ויכו האחד את-האחד, וימת אותו.  ב יד,ז והנה קמה כל-המשפחה על-שפחתך, ויאמרו תני את-מכה אחיו ונמיתהו בנפש אחיו אשר הרג, ונשמידה, גם את-היורש; וכיבו, את-גחלתי אשר נשארה, לבלתי שים-לאישי שם ושארית, על-פני האדמה.  {פ}

ב יד,ח ויאמר המלך אל-האישה, לכי לביתך; ואני, אצווה עלייך.  ב יד,ט ותאמר האישה התקועית, אל-המלך, עליי אדוני המלך העוון, ועל-בית אבי; והמלך וכיסאו, נקי.  {ס}

ב יד,י ויאמר, המלך:  המדבר אלייך והבאתו אליי, ולא-יוסיף עוד לגעת בך.  ב יד,יא ותאמר יזכור-נא המלך את-יהוה אלוהיך, מהרבת גואל הדם לשחת, ולא ישמידו, את-בני; ויאמר, חי-יהוה, אם-ייפול משערת בנך, ארצה.  ב יד,יב ותאמר, האישה, תדבר-נא שפחתך אל-אדוני המלך, דבר; ויאמר, דברי.  {ס}

ב יד,יג ותאמר, האישה, ולמה חשבת כזאת, על-עם אלוהים; ומידבר המלך הדבר הזה, כאשם, לבלתי השיב המלך, את-נידחו.  ב יד,יד כי-מות נמות--וכמים הניגרים ארצה, אשר לא ייאספו; ולא-יישא אלוהים, נפש, וחשב מחשבות, לבלתי יידח ממנו נידח.  ב יד,טו ועתה אשר-באתי לדבר אל-המלך אדוני, את-הדבר הזה--כי ייראוני, העם; ותאמר שפחתך אדברה-נא אל-המלך, אוליי יעשה המלך את-דבר אמתו.  ב יד,טז כי ישמע המלך, להציל את-אמתו מכף האיש, להשמיד אותי ואת-בני יחד, מנחלת אלוהים.  ב יד,יז ותאמר, שפחתך, יהיה-נא דבר-אדוני המלך, למנוחה:  כי כמלאך האלוהים, כן אדוני המלך לשמוע הטוב והרע, ויהוה אלוהיך, יהי עימך.  {פ}

ב יד,יח ויען המלך, ויאמר אל-האישה, אל-נא תכחדי ממני דבר, אשר אנוכי שואל אותך; ותאמר, האישה, ידבר-נא, אדוני המלך.  ב יד,יט ויאמר המלך, היד יואב איתך בכל-זאת; ותען האישה ותאמר חי-נפשך אדוני המלך אם-איש להימין ולהשמיל, מכול אשר-דיבר אדוני המלך--כי-עבדך יואב הוא ציווני, והוא שם בפי שפחתך את כל-הדברים האלה.  ב יד,כ לבעבור סבב את-פני הדבר, עשה עבדך יואב את-הדבר הזה; ואדוני חכם, כחכמת מלאך האלוהים, לדעת, את-כל-אשר בארץ.  {ס}

ב יד,כא ויאמר המלך אל-יואב, הנה-נא עשיתי את-הדבר הזה; ולך השב את-הנער, את-אבשלום.  ב יד,כב וייפול יואב אל-פניו ארצה וישתחו, ויברך את-המלך; ויאמר יואב היום ידע עבדך כי-מצאתי חן בעיניך, אדוני המלך, אשר-עשה המלך, את-דבר עבדך.  ב יד,כג ויקם יואב, וילך גשורה; ויבא את-אבשלום, ירושלים.  {ס}

ב יד,כד ויאמר המלך ייסוב אל-ביתו, ופניי לא יראה; וייסוב אבשלום אל-ביתו, ופני המלך לא ראה.  {ס}

ב יד,כה וכאבשלום, לא-היה איש-יפה בכל-ישראל--להלל מאוד:  מכף רגלו ועד קודקודו, לא-היה בו מום.  ב יד,כו ובגלחו, את-ראשו, והיה מקץ ימים לימים אשר יגלח, כי-כבד עליו וגילחו; ושקל את-שיער ראשו, מאתיים שקלים באבן המלך.  ב יד,כז וייוולדו לאבשלום שלושה בנים, ובת אחת ושמה תמר; היא הייתה, אישה יפת מראה.  {פ}

ב יד,כח ויישב אבשלום בירושלים, שנתיים ימים; ופני המלך, לא ראה.  ב יד,כט וישלח אבשלום אל-יואב, לשלוח אותו אל-המלך, ולא אבה, לבוא אליו; וישלח עוד שנית, ולא אבה לבוא.  ב יד,ל ויאמר אל-עבדיו ראו חלקת יואב אל-ידי, ולו-שם שעורים--לכו, והציתוה באש; ויציתו עבדי אבשלום, את-החלקה--באש.  {פ}

ב יד,לא ויקם יואב, ויבוא אל-אבשלום הביתה; ויאמר אליו, למה הציתו עבדיך את-החלקה אשר-לי באש.  ב יד,לב ויאמר אבשלום אל-יואב הנה שלחתי אליך לאמור בוא הנה ואשלחה אותך אל-המלך לאמור, למה באתי מגשור--טוב לי, עוד אני-שם; ועתה, אראה פני המלך, ואם-יש-בי עוון, והמיתני.  ב יד,לג ויבוא יואב אל-המלך, ויגד-לו, ויקרא אל-אבשלום ויבוא אל-המלך, וישתחו לו על-אפיו ארצה לפני המלך; ויישק המלך, לאבשלום.  {ס}

ב טו,א ויהי, מאחרי כן, ויעש לו אבשלום, מרכבה וסוסים; וחמישים איש, רצים לפניו.  ב טו,ב והשכים, אבשלום, ועמד, על-יד דרך השער; ויהי כל-האיש אשר-יהיה-לו-ריב לבוא אל-המלך למשפט, ויקרא אבשלום אליו ויאמר אי-מזה עיר אתה, ויאמר, מאחד שבטי-ישראל עבדך.  ב טו,ג ויאמר אליו אבשלום, ראה דבריך טובים ונכוחים; ושומע אין-לך, מאת המלך.  ב טו,ד ויאמר, אבשלום, מי-ישימני שופט, בארץ; ועליי, יבוא כל-איש אשר-יהיה-לו-ריב ומשפט--והצדקתיו.  ב טו,ה והיה, בקרוב-איש, להשתחוות, לו; ושלח את-ידו והחזיק לו, ונשק לו.  ב טו,ו ויעש אבשלום כדבר הזה, לכל-ישראל, אשר-יבואו למשפט, אל-המלך; ויגנב, אבשלום, את-לב, אנשי ישראל.  {פ}

ב טו,ז ויהי, מקץ ארבעים שנה; ויאמר אבשלום, אל-המלך, אלכה נא ואשלם את-נדרי אשר-נדרתי ליהוה, בחברון.  ב טו,ח כי-נדר נדר עבדך, בשבתי בגשור בארם לאמור:  אם-ישוב ישיבני יהוה ירושלים, ועבדתי את-יהוה.  ב טו,ט ויאמר-לו המלך, לך בשלום; ויקם, וילך חברונה.  {פ}

ב טו,י וישלח אבשלום מרגלים, בכל-שבטי ישראל לאמור:  כשומעכם, את-קול השופר, ואמרתם, מלך אבשלום בחברון.  ב טו,יא ואת-אבשלום, הלכו מאתיים איש מירושלים, קרואים, והולכים לתומם; ולא ידעו, כל-דבר.  ב טו,יב וישלח אבשלום את-אחיתופל הגילוני יועץ דויד, מעירו מגילה, בזובחו, את-הזבחים; ויהי הקשר אמיץ, והעם הולך ורב את-אבשלום.  ב טו,יג ויבוא, המגיד, אל-דויד, לאמור:  היה לב-איש ישראל, אחרי אבשלום.  ב טו,יד ויאמר דויד לכל-עבדיו אשר-איתו בירושלים, קומו ונברחה--כי לא-תהיה-לנו פליטה, מפני אבשלום; מהרו ללכת, פן-ימהר והשיגנו והדיח עלינו את-הרעה, והכה העיר, לפי-חרב.  ב טו,טו ויאמרו עבדי-המלך, אל-המלך:  ככול אשר-יבחר אדוני המלך, הנה עבדיך.  ב טו,טז וייצא המלך וכל-ביתו, ברגליו; ויעזוב המלך, את עשר נשים פילגשים--לשמור הבית.  ב טו,יז וייצא המלך וכל-העם, ברגליו; ויעמדו, בית המרחק.  ב טו,יח וכל-עבדיו עוברים על-ידו, וכל-הכרתי וכל-הפלתי; וכל-הגיתים שש-מאות איש, אשר-באו ברגלו מגת, עוברים, על-פני המלך.  {ס}

ב טו,יט ויאמר המלך אל-איתיי הגיתי, למה תלך גם-אתה איתנו; שוב ושב עם-המלך כי-נוכרי אתה, וגם-גולה אתה למקומך.  ב טו,כ תמול בואך, והיום אניעך עימנו ללכת, ואני הולך, על אשר-אני הולך; שוב והשב את-אחיך עימך, חסד ואמת.  ב טו,כא ויען איתיי את-המלך, ויאמר:  חי-יהוה, וחי אדוני המלך, כי במקום אשר יהיה-שם אדוני המלך אם-למוות אם-לחיים, כי-שם יהיה עבדך.  ב טו,כב ויאמר דויד אל-איתיי, לך ועבור; ויעבור איתיי הגיתי, וכל-אנשיו, וכל-הטף, אשר איתו.  ב טו,כג וכל-הארץ, בוכים קול גדול, וכל-העם, עוברים; והמלך, עובר בנחל קדרון, וכל-העם עוברים, על-פני-דרך את-המדבר.  ב טו,כד והנה גם-צדוק וכל-הלויים איתו, נושאים את-ארון ברית האלוהים, ויציקו את-ארון האלוהים, ויעל אביתר--עד-תום כל-העם, לעבור מן-העיר.  {ס}

ב טו,כה ויאמר המלך לצדוק, השב את-ארון האלוהים העיר:  אם-אמצא חן, בעיני יהוה--והשיבני, והראני אותו ואת-נווהו.  ב טו,כו ואם כה יאמר, לא חפצתי בך:  הנני--יעשה-לי, כאשר טוב בעיניו.  {ס}

ב טו,כז ויאמר המלך, אל-צדוק הכוהן, הרואה אתה, שובה העיר בשלום; ואחימעץ בנך ויהונתן בן-אביתר, שני בניכם--איתכם.  ב טו,כח ראו אנוכי מתמהמה, בערבות המדבר--עד בוא דבר מעימכם, להגיד לי.  ב טו,כט וישב צדוק ואביתר את-ארון האלוהים, ירושלים; ויישבו, שם.  ב טו,ל ודויד עולה במעלה הזיתים עולה ובוכה, וראש לו חפוי, והוא, הולך יחף; וכל-העם אשר-איתו, חפו איש ראשו, ועלו עלה, ובכה.  ב טו,לא ודויד הגיד לאמור, אחיתופל בקושרים עם-אבשלום; ויאמר דויד, סכל-נא את-עצת אחיתופל יהוה.  ב טו,לב ויהי דויד בא עד-הראש, אשר-ישתחווה שם לאלוהים; והנה לקראתו, חושיי הארכי, קרוע כותונתו, ואדמה על-ראשו.  ב טו,לג ויאמר לו, דויד:  אם עברת איתי, והיית עליי למשא.  ב טו,לד ואם-העיר תשוב, ואמרת לאבשלום עבדך אני המלך אהיה--עבד אביך ואני מאז, ועתה ואני עבדך; והפרת לי, את עצת אחיתופל.  ב טו,לה והלוא עימך שם, צדוק ואביתר הכוהנים; והיה, כל-הדבר אשר תשמע מבית המלך--תגיד, לצדוק ולאביתר הכוהנים.  ב טו,לו הנה-שם עימם, שני בניהם--אחימעץ לצדוק, ויהונתן לאביתר; ושלחתם בידם אליי, כל-דבר אשר תשמעו.  ב טו,לז ויבוא חושיי ריעה דויד, העיר; ואבשלום, יבוא ירושלים.  {ס}

ב טז,א ודויד, עבר מעט מהראש, והנה ציבא נער מפיבושת, לקראתו; וצמד חמורים חבושים, ועליהם מאתיים לחם ומאה צימוקים ומאה קיץ--ונבל יין.  ב טז,ב ויאמר המלך אל-ציבא, מה-אלה לך; ויאמר ציבא החמורים לבית-המלך לרכוב, והלחם והקיץ לאכול הנערים, והיין, לשתות היעף במדבר.  ב טז,ג ויאמר המלך, ואיה בן-אדוניך; ויאמר ציבא אל-המלך, הנה יושב בירושלים--כי אמר, היום ישיבו לי בית ישראל את ממלכות אבי.  ב טז,ד ויאמר המלך, לציבא, הנה לך, כול אשר למפיבושת; ויאמר ציבא השתחוויתי, אמצא-חן בעיניך אדוני המלך.  ב טז,ה ובא המלך דויד, עד-בחורים; והנה משם איש יוצא ממשפחת בית-שאול, ושמו שמעי בן-גרא, יוצא יצוא, ומקלל.  ב טז,ו ויסקל באבנים את-דויד, ואת-כל-עבדי המלך דויד; וכל-העם, וכל-הגיבורים, מימינו, ומשמאלו.  ב טז,ז וכה-אמר שמעי, בקללו; צא צא איש הדמים, ואיש הבלייעל.  ב טז,ח השיב עליך יהוה כול דמי בית-שאול, אשר מלכת תחתיו, וייתן יהוה את-המלוכה, ביד אבשלום בנך; והנך, ברעתך, כי איש דמים, אתה.  ב טז,ט ויאמר אבישי בן-צרויה, אל-המלך, למה יקלל הכלב המת הזה, את-אדוני המלך; אעברה-נא, ואסירה את-ראשו.  {ס}

ב טז,י ויאמר המלך, מה-לי ולכם בני צרויה; כה יקלל, כי יהוה אמר לו קלל את-דויד, ומי יאמר, מדוע עשית כן.  {ס}

ב טז,יא ויאמר דויד אל-אבישי ואל-כל-עבדיו, הנה בני אשר-יצא ממעיי מבקש את-נפשי; ואף כי-עתה בן-הימיני, הניחו לו ויקלל--כי אמר-לו, יהוה.  ב טז,יב אוליי יראה יהוה, בעיני; והשיב יהוה לי טובה, תחת קללתו היום הזה.  ב טז,יג וילך דויד ואנשיו, בדרך;  {ס}  ושמעי הולך בצלע ההר לעומתו, הלוך ויקלל, ויסקל באבנים לעומתו, ועיפר בעפר.  {פ}

ב טז,יד ויבוא המלך וכל-העם אשר-איתו, עייפים; ויינפש, שם.  ב טז,טו ואבשלום, וכל-העם איש ישראל, באו, ירושלים; ואחיתופל, איתו.  ב טז,טז ויהי, כאשר-בא חושיי הארכי ריעה דויד--אל-אבשלום; ויאמר חושיי אל-אבשלום, יחי המלך יחי המלך.  ב טז,יז ויאמר אבשלום אל-חושיי, זה חסדך את-ריעך; למה לא-הלכת, את-ריעך.  ב טז,יח ויאמר חושיי, אל-אבשלום, לא, כי אשר בחר יהוה והעם הזה וכל-איש ישראל--לו אהיה, ואיתו אשב.  ב טז,יט והשנית, למי אני אעבוד--הלוא, לפני בנו:  כאשר עבדתי לפני אביך, כן אהיה לפניך.  {פ}

ב טז,כ ויאמר אבשלום, אל-אחיתופל:  הבו לכם עצה, מה-נעשה.  ב טז,כא ויאמר אחיתופל, אל-אבשלום, בוא אל-פילגשי אביך, אשר הניח לשמור הבית; ושמע כל-ישראל, כי-נבאשת את-אביך, וחזקו, ידי כל-אשר איתך.  ב טז,כב ויטו לאבשלום האוהל, על-הגג; ויבוא אבשלום אל-פילגשי אביו, לעיני כל-ישראל.  ב טז,כג ועצת אחיתופל, אשר יעץ בימים ההם, כאשר ישאל-איש, בדבר האלוהים; כן כל-עצת אחיתופל, גם-לדויד גם לאבשלום.  {ס}

ב יז,א ויאמר אחיתופל, אל-אבשלום:  אבחרה נא, שנים-עשר אלף איש, ואקומה וארדפה אחרי-דויד, הלילה.  ב יז,ב ואבוא עליו, והוא יגע ורפה ידיים, והחרדתי אותו, ונס כל-העם אשר-איתו; והכיתי את-המלך, לבדו.  ב יז,ג ואשיבה כל-העם, אליך:  כשוב הכול--האיש אשר אתה מבקש, כל-העם יהיה שלום.  ב יז,ד ויישר הדבר, בעיני אבשלום, ובעיני, כל-זקני ישראל.  {ס}

ב יז,ה ויאמר, אבשלום, קרא נא, גם לחושיי הארכי; ונשמעה מה-בפיו, גם-הוא.  ב יז,ו ויבוא חושיי, אל-אבשלום, ויאמר אבשלום אליו לאמור כדבר הזה דיבר אחיתופל, הנעשה את-דברו; אם-אין, אתה דבר.  {ס}

ב יז,ז ויאמר חושיי, אל-אבשלום:  לא-טובה העצה אשר-יעץ אחיתופל, בפעם הזאת.  ב יז,ח ויאמר חושיי, אתה ידעת את-אביך ואת-אנשיו כי גיבורים המה ומרי נפש המה, כדוב שכול, בשדה; ואביך איש מלחמה, ולא ילין את-העם.  ב יז,ט הנה עתה הוא-נחבא באחת הפחתים, או באחד המקומות; והיה, כנפול בהם בתחילה, ושמע השומע ואמר, הייתה מגפה בעם אשר אחרי אבשלום.  ב יז,י והוא גם-בן-חיל, אשר ליבו כלב האריה--הימס יימס:  כי-יודע כל-ישראל כי-גיבור אביך, ובני-חיל אשר איתו.  ב יז,יא כי יעצתי, היאסוף ייאסף עליך כל-ישראל מדן ועד-באר שבע, כחול אשר-על-הים, לרוב; ופניך הולכים, בקרב.  ב יז,יב ובאנו אליו, באחד המקומות אשר נמצא שם, ונחנו עליו, כאשר ייפול הטל על-האדמה; ולא-נותר בו ובכל-האנשים אשר-איתו, גם-אחד.  ב יז,יג ואם-אל-עיר, ייאסף--והשיאו כל-ישראל אל-העיר ההיא, חבלים; וסחבנו אותו עד-הנחל, עד אשר-לא-נמצא שם גם-צרור.  {פ}

ב יז,יד ויאמר אבשלום, וכל-איש ישראל, טובה עצת חושיי הארכי, מעצת אחיתופל;  {ס}  ויהוה ציווה, להפר את-עצת אחיתופל הטובה, לבעבור הביא יהוה אל-אבשלום, את-הרעה.  {ס}

ב יז,טו ויאמר חושיי, אל-צדוק ואל-אביתר הכוהנים, כזאת וכזאת יעץ אחיתופל את-אבשלום, ואת זקני ישראל; וכזאת וכזאת, יעצתי אני.  ב יז,טז ועתה שלחו מהרה והגידו לדויד לאמור, אל-תלן הלילה בערבות המדבר, וגם, עבור תעבור--פן יבולע למלך, ולכל-העם אשר איתו.  ב יז,יז ויהונתן ואחימעץ עומדים בעין-רוגל, והלכה השפחה והגידה להם, והם ילכו, והגידו למלך דויד:  כי לא יוכלו להיראות, לבוא העירה.  ב יז,יח וירא אותם נער, ויגד לאבשלום; וילכו שניהם מהרה ויבואו אל-בית-איש בבחורים, ולו באר בחצרו--ויירדו שם.  ב יז,יט ותיקח האישה, ותפרוש את-המסך על-פני הבאר, ותשטח עליו, הריפות; ולא נודע, דבר.  ב יז,כ ויבואו עבדי אבשלום אל-האישה הביתה, ויאמרו איה אחימעץ ויהונתן, ותאמר להם האישה, עברו מיכל המים; ויבקשו ולא מצאו, וישובו ירושלים.  {ס}

ב יז,כא ויהי אחרי לכתם, ויעלו מהבאר, וילכו, ויגידו למלך דויד; ויאמרו אל-דויד, קומו ועברו מהרה את-המים--כי-ככה יעץ עליכם, אחיתופל.  ב יז,כב ויקם דויד, וכל-העם אשר איתו, ויעברו, את-הירדן:  עד-אור הבוקר, עד-אחד לא נעדר, אשר לא-עבר, את-הירדן.  ב יז,כג ואחיתופל ראה, כי לא נעשתה עצתו, ויחבוש את-החמור ויקם וילך אל-ביתו אל-עירו, ויצו אל-ביתו וייחנק; וימת, וייקבר בקבר אביו.  {ס}

ב יז,כד ודויד, בא מחניימה; ואבשלום, עבר את-הירדן--הוא, וכל-איש ישראל עימו.  ב יז,כה ואת-עמשא, שם אבשלום תחת יואב--על-הצבא; ועמשא בן-איש, ושמו יתרא הישראלי, אשר-בא אל-אביגל בת-נחש, אחות צרויה אם יואב.  ב יז,כו וייחן ישראל ואבשלום, ארץ הגלעד.  {ס}

ב יז,כז ויהי, כבוא דויד מחניימה; ושובי בן-נחש מרבת בני-עמון, ומכיר בן-עמיאל מלו דבר, וברזלי הגלעדי, מרוגלים.  ב יז,כח משכב וספות וכלי יוצר, וחיטים ושעורים וקמח וקלי, ופול ועדשים, וקלי.  ב יז,כט ודבש וחמאה, וצאן ושפות בקר, הגישו לדויד ולעם אשר-איתו, לאכול:  כי אמרו--העם רעב ועייף וצמא, במדבר.  {ס}

ב יח,א ויפקוד דויד, את-העם אשר איתו; וישם עליהם, שרי אלפים ושרי מאות.  ב יח,ב וישלח דויד את-העם, השלישית ביד-יואב והשלישית ביד אבישי בן-צרויה אחי יואב, והשלישית, ביד איתיי הגיתי;  {ס}  ויאמר המלך אל-העם, יצוא אצא גם-אני עימכם.  ב יח,ג ויאמר העם לא תצא, כי אם-נוס ננוס לא-ישימו אלינו לב ואם-ימותו חציינו לא-ישימו אלינו לב--כי-עתה כמונו, עשרה אלפים; ועתה טוב, כי-תהיה-לנו מעיר לעזור.  {ס}

ב יח,ד ויאמר אליהם המלך, אשר-ייטב בעיניכם אעשה; ויעמוד המלך, אל-יד השער, וכל-העם יצאו, למאות ולאלפים.  ב יח,ה ויצו המלך את-יואב ואת-אבישי ואת-איתיי, לאמור, לאט-לי, לנער לאבשלום; וכל-העם שמעו, בצוות המלך את-כל-השרים--על-דבר אבשלום.  ב יח,ו וייצא העם השדה, לקראת ישראל; ותהי המלחמה, ביער אפריים.  ב יח,ז ויינגפו שם עם ישראל, לפני עבדי דויד; ותהי-שם המגפה גדולה, ביום ההוא--עשרים אלף.  ב יח,ח ותהי-שם המלחמה נפוצת, על-פני כל-הארץ; וירב היער לאכול בעם, מאשר אכלה החרב ביום ההוא.  ב יח,ט וייקרא, אבשלום, לפני, עבדי דויד; ואבשלום רוכב על-הפרד, ויבוא הפרד תחת שובך האלה הגדולה ויחזק ראשו באלה ויותן בין השמיים ובין הארץ, והפרד אשר-תחתיו, עבר.  ב יח,י וירא איש אחד, ויגד ליואב; ויאמר, הנה ראיתי את-אבשלום, תלוי, באלה.  ב יח,יא ויאמר יואב, לאיש המגיד לו, והנה ראית, ומדוע לא-הכיתו שם ארצה; ועליי, לתת לך עשרה כסף, וחגורה, אחת.  ב יח,יב ויאמר האיש, אל-יואב, ולו אנוכי שוקל על-כפיי אלף כסף, לא-אשלח ידי אל-בן-המלך:  כי באוזנינו ציווה המלך, אותך ואת-אבישי ואת-איתיי לאמור, שמרו-מי, בנער באבשלום.  ב יח,יג או-עשיתי בנפשי שקר, וכל-דבר לא-ייכחד מן-המלך; ואתה, תתייצב מנגד.  ב יח,יד ויאמר יואב, לא-כן אוחילה לפניך; וייקח שלושה שבטים בכפו, ויתקעם בלב אבשלום--עודנו חי, בלב האלה.  ב יח,טו ויסובו עשרה נערים, נושאי כלי יואב; ויכו את-אבשלום, וימיתוהו.  ב יח,טז ויתקע יואב, בשופר, וישב העם, מרדוף אחרי ישראל:  כי-חשך יואב, את-העם.  ב יח,יז ויקחו את-אבשלום, וישליכו אותו ביער אל-הפחת הגדול, ויציבו עליו גל-אבנים, גדול מאוד; וכל-ישראל--נסו, איש לאוהליו.  ב יח,יח ואבשלום לקח, ויצב-לו בחייו את-מצבת אשר בעמק-המלך--כי אמר אין-לי בן, בעבור הזכיר שמי; ויקרא למצבת, על-שמו, וייקרא לה יד אבשלום, עד היום הזה.  {ס}

ב יח,יט ואחימעץ בן-צדוק, אמר, ארוצה נא, ואבשרה את-המלך:  כי-שפטו יהוה, מיד אויביו.  ב יח,כ ויאמר לו יואב, לא איש בשורה אתה היום הזה, ובישרת, ביום אחר; והיום הזה לא תבשר, כי-על-כן בן-המלך מת.  ב יח,כא ויאמר יואב לכושי, לך הגד למלך אשר ראית; וישתחו כושי ליואב, וירוץ.  ב יח,כב ויוסף עוד אחימעץ בן-צדוק, ויאמר אל-יואב, ויהי מה, ארוצה-נא גם-אני אחרי הכושי; ויאמר יואב, למה-זה אתה רץ בני, ולך, אין-בשורה מוצאת.  ב יח,כג ויהי-מה ארוץ, ויאמר לו רוץ; וירץ אחימעץ דרך הכיכר, ויעבור את-הכושי.  ב יח,כד ודויד יושב, בין-שני השערים; וילך הצופה אל-גג השער, אל-החומה, ויישא את-עיניו וירא, והנה-איש רץ לבדו.  ב יח,כה ויקרא הצופה, ויגד למלך, ויאמר המלך, אם-לבדו בשורה בפיו; וילך הלוך, וקרב.  ב יח,כו וירא הצופה, איש-אחר רץ, ויקרא הצופה אל-השוער, ויאמר הנה-איש רץ לבדו; ויאמר המלך, גם-זה מבשר.  ב יח,כז ויאמר, הצופה, אני רואה את-מרוצת הראשון, כמרוצת אחימעץ בן-צדוק; ויאמר המלך איש-טוב זה, ואל-בשורה טובה יבוא.  ב יח,כח ויקרא אחימעץ, ויאמר אל-המלך שלום, וישתחו למלך לאפיו, ארצה;  {ס}  ויאמר, ברוך יהוה אלוהיך, אשר סיגר את-האנשים, אשר-נשאו את-ידם באדוני המלך.  {ס}

ב יח,כט ויאמר המלך, שלום לנער לאבשלום; ויאמר אחימעץ ראיתי ההמון הגדול לשלוח את-עבד המלך יואב, ואת-עבדך, ולא ידעתי, מה.  ב יח,ל ויאמר המלך, סוב התייצב כה; וייסוב, ויעמוד.  ב יח,לא והנה הכושי, בא; ויאמר הכושי, יתבשר אדוני המלך--כי-שפטך יהוה היום, מיד כל-הקמים עליך.  {ס}

ב יח,לב ויאמר המלך אל-הכושי, השלום לנער לאבשלום; ויאמר הכושי, יהיו כנער אויבי אדוני המלך, וכול אשר-קמו עליך, לרעה.  {ס}

ב יט,א וירגז המלך, ויעל על-עליית השער--ויבך; וכה אמר בלכתו, בני אבשלום בני בני אבשלום, מי-ייתן מותי אני תחתיך, אבשלום בני בני.  ב יט,ב ויוגד, ליואב:  הנה המלך בוכה ויתאבל, על-אבשלום.  ב יט,ג ותהי התשועה ביום ההוא, לאבל--לכל-העם:  כי-שמע העם, ביום ההוא לאמור, נעצב המלך, על-בנו.  ב יט,ד ויתגנב העם ביום ההוא, לבוא העיר:  כאשר יתגנב, העם הנכלמים--בנוסם, במלחמה.  ב יט,ה והמלך לאט את-פניו, ויזעק המלך קול גדול:  בני, אבשלום, אבשלום, בני בני.  {ס}

ב יט,ו ויבוא יואב אל-המלך, הבית; ויאמר הובשת היום את-פני כל-עבדיך, הממלטים את-נפשך היום, ואת נפש בניך ובנותיך, ונפש נשיך ונפש פילגשיך.  ב יט,ז לאהבה, את-שונאיך, ולשנוא, את-אוהביך:  כי הגדת היום, כי אין לך שרים ועבדים--כי ידעתי היום כי לו אבשלום חי וכולנו היום מתים, כי-אז ישר בעיניך.  ב יט,ח ועתה קום צא, ודבר על-לב עבדיך:  {ס}  כי ביהוה נשבעתי כי-אינך יוצא, אם-ילין איש איתך הלילה, ורעה לך זאת מכל-הרעה אשר-באה עליך, מנעוריך עד-עתה.  {ס}

ב יט,ט ויקם המלך, ויישב בשער; ולכל-העם הגידו לאמור, הנה המלך יושב בשער, ויבוא כל-העם לפני המלך, וישראל נס איש לאוהליו.  {ס}

ב יט,י ויהי כל-העם נדון, בכל-שבטי ישראל לאמור:  המלך הצילנו מכף אויבינו, והוא מילטנו מכף פלשתים, ועתה ברח מן-הארץ, מעל אבשלום.  ב יט,יא ואבשלום אשר משחנו עלינו, מת במלחמה; ועתה, למה אתם מחרישים--להשיב את-המלך.  {ס}

ב יט,יב והמלך דויד, שלח אל-צדוק ואל-אביתר הכוהנים לאמור, דברו אל-זקני יהודה לאמור, למה תהיו אחרונים להשיב את-המלך אל-ביתו; ודבר, כל-ישראל, בא אל-המלך, אל-ביתו.  ב יט,יג אחיי אתם, עצמי ובשרי אתם; ולמה תהיו אחרונים, להשיב את-המלך.  ב יט,יד ולעמשא, תאמרו, הלוא עצמי ובשרי, אתה; כה יעשה-לי אלוהים, וכה יוסיף, אם-לא שר-צבא תהיה לפניי כל-הימים, תחת יואב.  ב יט,טו ויט את-לבב כל-איש-יהודה, כאיש אחד; וישלחו, אל-המלך, שוב אתה, וכל-עבדיך.  ב יט,טז וישב המלך, ויבוא עד-הירדן; ויהודה בא הגלגלה, ללכת לקראת המלך, להעביר את-המלך, את-הירדן.  ב יט,יז וימהר, שמעי בן-גרא בן-הימיני, אשר, מבחורים; ויירד עם-איש יהודה, לקראת המלך דויד.  ב יט,יח ואלף איש עימו, מבנימין, וציבא נער בית שאול, וחמשת עשר בניו ועשרים עבדיו איתו; וצלחו הירדן, לפני המלך.  ב יט,יט ועברה העברה, לעביר את-בית המלך, ולעשות הטוב, בעיניו; ושמעי בן-גרא, נפל לפני המלך, בעוברו, בירדן.  ב יט,כ ויאמר אל-המלך, אל-יחשוב-לי אדוני עוון, ואל-תזכור את אשר העווה עבדך, ביום אשר-יצא אדוני-המלך מירושלים--לשום המלך, אל-ליבו.  ב יט,כא כי ידע עבדך, כי אני חטאתי; והנה-באתי היום, ראשון לכל-בית יוסף, לרדת, לקראת אדוני המלך.  {ס}

ב יט,כב ויען אבישי בן-צרויה, ויאמר, התחת זאת, לא יומת שמעי:  כי קילל, את-משיח יהוה.  {ס}

ב יט,כג ויאמר דויד, מה-לי ולכם בני צרויה--כי-תהיו-לי היום, לשטן; היום, יומת איש בישראל--כי הלוא ידעתי, כי היום אני-מלך על-ישראל.  ב יט,כד ויאמר המלך אל-שמעי, לא תמות; ויישבע לו, המלך.  {ס}

ב יט,כה ומפיבושת, בן-שאול, ירד, לקראת המלך; ולא-עשה רגליו ולא-עשה שפמו, ואת-בגדיו לא כיבס, למן-היום לכת המלך, עד-היום אשר-בא בשלום.  ב יט,כו ויהי כי-בא ירושלים, לקראת המלך; ויאמר לו המלך, למה לא-הלכת עימי מפיבושת.  ב יט,כז ויאמר, אדוני המלך עבדי רימני:  כי-אמר עבדך אחבשה-לי החמור וארכב עליה, ואלך את-המלך--כי פיסח, עבדך.  ב יט,כח וירגל בעבדך, אל-אדוני המלך; ואדוני המלך כמלאך האלוהים, ועשה הטוב בעיניך.  ב יט,כט כי לא היה כל-בית אבי, כי אם-אנשי-מוות לאדוני המלך, ותשת את-עבדך, באוכלי שולחנך; ומה-יש-לי עוד צדקה, ולזעוק עוד אל-המלך.  {פ}

ב יט,ל ויאמר לו המלך, למה תדבר עוד דבריך; אמרתי--אתה וציבא, תחלקו את-השדה.  ב יט,לא ויאמר מפיבושת אל-המלך, גם את-הכול ייקח:  אחרי אשר-בא אדוני המלך, בשלום--אל-ביתו.  {ס}

ב יט,לב וברזלי, הגלעדי, ירד, מרוגלים; ויעבור את-המלך הירדן, לשלחו את-הירדן.  ב יט,לג וברזלי זקן מאוד, בן-שמונים שנה; והוא-כילכל את-המלך בשיבתו במחניים, כי-איש גדול הוא מאוד.  ב יט,לד ויאמר המלך, אל-ברזלי:  אתה עבור איתי, וכילכלתי אותך עימדי בירושלים.  ב יט,לה ויאמר ברזלי, אל-המלך:  כמה, ימי שני חיי, כי-אעלה את-המלך, ירושלים.  ב יט,לו בן-שמונים שנה אנוכי היום האדע בין-טוב לרע, אם-יטעם עבדך את-אשר אוכל ואת-אשר אשתה, אם-אשמע עוד, בקול שרים ושרות; ולמה יהיה עבדך עוד למשא, אל-אדוני המלך.  ב יט,לז כמעט יעבור עבדך, את-הירדן--את-המלך; ולמה יגמלני המלך, הגמולה הזאת.  ב יט,לח ישב-נא עבדך ואמות בעירי, עם קבר אבי ואימי; והנה עבדך כמהם, יעבור עם-אדוני המלך, ועשה-לו, את אשר-טוב בעיניך.  {ס}

ב יט,לט ויאמר המלך, איתי יעבור כמהם, ואני אעשה-לו, את-הטוב בעיניך; וכול אשר-תבחר עליי, אעשה-לך.  ב יט,מ ויעבור כל-העם את-הירדן, והמלך עבר; ויישק המלך לברזלי ויברכהו, וישב למקומו.  {ס}

ב יט,מא ויעבור המלך הגלגלה, וכמהן עבר עימו; וכל-עם יהודה, העבירו את-המלך, וגם, חצי עם ישראל.  ב יט,מב והנה כל-איש ישראל, באים אל-המלך; ויאמרו אל-המלך מדוע גנבוך אחינו איש יהודה, ויעבירו את-המלך ואת-ביתו את-הירדן, וכל-אנשי דויד, עימו.  {ס}

ב יט,מג ויען כל-איש יהודה על-איש ישראל, כי-קרוב המלך אליי, ולמה זה חרה לך, על-הדבר הזה:  האכול אכלנו מן-המלך, אם-נישאת נישא לנו.  {ס}

ב יט,מד ויען איש-ישראל את-איש יהודה ויאמר, עשר-ידות לי במלך וגם-בדויד אני ממך, ומדוע הקילותני, ולא-היה דברי ראשון לי להשיב את-מלכי; וייקש דבר-איש יהודה, מדבר איש ישראל.  {ס}

ב כ,א ושם נקרא איש בלייעל, ושמו שבע בן-בכרי--איש ימיני; ויתקע בשופר, ויאמר אין-לנו חלק בדויד ולא נחלה-לנו בבן-ישי--איש לאוהליו, ישראל.  ב כ,ב ויעל כל-איש ישראל, מאחרי דויד, אחרי, שבע בן-בכרי; ואיש יהודה דבקו במלכם, מן-הירדן ועד-ירושלים.  ב כ,ג ויבוא דויד אל-ביתו, ירושלים, וייקח המלך את עשר-נשים פילגשים אשר הניח לשמור הבית וייתנם בית-משמרת ויכלכלם, ואליהם לא-בא; ותהיינה צרורות עד-יום מותן, אלמנות חיות.  {ס}

ב כ,ד ויאמר המלך אל-עמשא, הזעק-לי את-איש-יהודה שלושת ימים; ואתה, פה עמוד.  ב כ,ה וילך עמשא, להזעיק את-יהודה; ויוחר, מן-המועד אשר יעדו.  {ס}

ב כ,ו ויאמר דויד, אל-אבישי, עתה יירע לנו שבע בן-בכרי, מן-אבשלום; אתה קח את-עבדי אדוניך, ורדוף אחריו--פן-מצא לו ערים בצורות, והציל עינינו.  ב כ,ז וייצאו אחריו אנשי יואב, והכרתי והפלתי וכל-הגיבורים; וייצאו, מירושלים, לרדוף, אחרי שבע בן-בכרי.  ב כ,ח הם, עם-האבן הגדולה אשר בגבעון, ועמשא, בא לפניהם; ויואב חגור מידו לבושו, ועליו חגור חרב מצומדת על-מותניו בתערה, והוא יצא, ותיפול.  {ס}

ב כ,ט ויאמר יואב לעמשא, השלום אתה אחי; ותאחז יד-ימין יואב, בזקן עמשא--לנשוק-לו.  ב כ,י ועמשא לא-נשמר בחרב אשר ביד-יואב, ויכהו בה אל-החומש וישפוך מעיו ארצה ולא-שנה לו--וימות; ויואב, ואבישי אחיו, רדף, אחרי שבע בן-בכרי.  ב כ,יא ואיש עמד עליו, מנערי יואב; ויאמר, מי אשר חפץ ביואב ומי אשר-לדויד--אחרי יואב.  ב כ,יב ועמשא מתגולל בדם, בתוך המסילה; וירא האיש כי-עמד כל-העם, ויסב את-עמשא מן-המסילה השדה וישלך עליו בגד, כאשר ראה, כל-הבא עליו ועמד.  ב כ,יג כאשר הוגה, מן-המסילה--עבר כל-איש, אחרי יואב, לרדוף, אחרי שבע בן-בכרי.  ב כ,יד ויעבור בכל-שבטי ישראל, אבילה ובית מעכה--וכל-הברים;  {ס}  וייקהלו, ויבואו אף-אחריו.  ב כ,טו ויבואו ויצורו עליו, באבילה בית המעכה, וישפכו סוללה אל-העיר, ותעמוד בחיל; וכל-העם אשר את-יואב, משחיתים להפיל החומה.  ב כ,טז ותקרא אישה חכמה, מן-העיר; שמעו שמעו, אמרו-נא אל-יואב, קרב עד-הנה, ואדברה אליך.  ב כ,יז ויקרב אליה, ותאמר האישה האתה יואב ויאמר אני; ותאמר לו, שמע דברי אמתך, ויאמר, שומע אנוכי.  ב כ,יח ותאמר, לאמור:  דבר ידברו בראשונה לאמור, שאול ישאלו באביל וכן התמו.  ב כ,יט אנוכי, שלומי אמוני ישראל; אתה מבקש, להמית עיר ואם בישראל--למה תבלע, נחלת יהוה.  {פ}

ב כ,כ ויען יואב, ויאמר:  חלילה חלילה לי, אם-אבלע ואם-אשחית.  ב כ,כא לא-כן הדבר, כי איש מהר אפריים שבע בן-בכרי שמו נשא ידו במלך בדויד--תנו-אותו לבדו, ואלכה מעל העיר; ותאמר האישה אל-יואב, הנה ראשו מושלך אליך בעד החומה.  ב כ,כב ותבוא האישה אל-כל-העם בחכמתה, ויכרתו את-ראש שבע בן-בכרי וישליכו אל-יואב, ויתקע בשופר, ויפוצו מעל-העיר איש לאוהליו; ויואב שב ירושלים, אל-המלך.  {ס}

ב כ,כג ויואב, אל כל-הצבא ישראל; ובניה, בן-יהוידע, על-הכרתי, ועל-הפלתי.  ב כ,כד ואדורם, על-המס; ויהושפט בן-אחילוד, המזכיר.  ב כ,כה ושוא, סופר; וצדוק ואביתר, כוהנים.  ב כ,כו וגם, עירא היאירי, היה כוהן, לדויד.  {ס}

ב כא,א ויהי רעב בימי דויד שלוש שנים, שנה אחרי שנה, ויבקש דויד, את-פני יהוה;  {ס}  ויאמר יהוה, אל-שאול ואל-בית הדמים, על-אשר-המית, את-הגבעונים.  ב כא,ב ויקרא המלך לגבעונים, ויאמר אליהם:  והגבעונים לא מבני ישראל המה, כי אם-מיתר האמורי, ובני ישראל נשבעו להם, ויבקש שאול להכותם בקנאותו לבני-ישראל ויהודה.  ב כא,ג ויאמר דויד אל-הגבעונים, מה אעשה לכם; ובמה אכפר, וברכו את-נחלת יהוה.  ב כא,ד ויאמרו לו הגבעונים, אין-לנו כסף וזהב עם-שאול ועם-ביתו, ואין-לנו איש, להמית בישראל; ויאמר מה-אתם אומרים, אעשה לכם.  ב כא,ה ויאמרו, אל-המלך, האיש אשר כילנו, ואשר דימה-לנו; נשמדנו, מהתייצב בכל-גבול ישראל.  ב כא,ו יותן-לנו שבעה אנשים, מבניו, והוקענום ליהוה, בגבעת שאול בחיר יהוה;  {פ}
 
ויאמר המלך, אני אתן.  ב כא,ז ויחמול המלך, על-מפיבושת בן-יהונתן בן-שאול; על-שבועת יהוה, אשר בינותם--בין דויד, ובין יהונתן בן-שאול.  ב כא,ח וייקח המלך את-שני בני רצפה בת-איה, אשר ילדה לשאול, את-ארמוני, ואת-מפיבושת; ואת-חמשת, בני מיכל בת-שאול, אשר ילדה לעדריאל בן-ברזלי, המחולתי.  ב כא,ט וייתנם ביד הגבעונים, ויוקיעום בהר לפני יהוה, וייפלו שבעתם, יחד; והמה הומתו בימי קציר, בראשונים, בתחילת, קציר שעורים.  ב כא,י ותיקח רצפה בת-איה את-השק ותטהו לה אל-הצור, מתחילת קציר, עד ניתך-מים עליהם, מן-השמיים; ולא-נתנה עוף השמיים לנוח עליהם, יומם, ואת-חית השדה, לילה.  ב כא,יא ויוגד, לדויד, את אשר-עשתה רצפה בת-איה, פילגש שאול.  ב כא,יב וילך דויד, וייקח את-עצמות שאול ואת-עצמות יהונתן בנו, מאת, בעלי יבש גלעד--אשר גנבו אותם מרחוב בית-שן, אשר תלאום שמה פלשתים, ביום הכות פלשתים את-שאול, בגלבוע.  ב כא,יג ויעל משם את-עצמות שאול, ואת-עצמות יהונתן בנו; ויאספו, את-עצמות המוקעים.  ב כא,יד ויקברו את-עצמות-שאול ויהונתן-בנו בארץ בנימין בצלע, בקבר קיש אביו, ויעשו, כול אשר-ציווה המלך; וייעתר אלוהים לארץ, אחרי-כן.  {פ}

ב כא,טו ותהי-עוד מלחמה לפלשתים, את-ישראל; ויירד דויד ועבדיו עימו, ויילחמו את-פלשתים--ויעף דויד.  ב כא,טז וישבי בנוב אשר בילידי הרפה, ומשקל קינו שלוש מאות משקל נחושת, והוא, חגור חדשה; ויאמר, להכות את-דויד.  ב כא,יז ויעזור-לו אבישי בן-צרויה, ויך את-הפלשתי וימיתהו; אז נשבעו אנשי-דויד לו לאמור, לא-תצא עוד איתנו למלחמה, ולא תכבה, את-נר ישראל.  {פ}

ב כא,יח ויהי, אחרי-כן, ותהי-עוד המלחמה בגוב, עם-פלשתים; אז הכה, סיבכיי החושתי, את-סף, אשר בילידי הרפה.  {ס}

ב כא,יט ותהי-עוד המלחמה בגוב, עם-פלשתים; ויך אלחנן בן-יערי אורגים בית הלחמי, את גולית הגיתי, ועץ חניתו, כמנור אורגים.  {ס}

ב כא,כ ותהי-עוד מלחמה, בגת; ויהי איש מדון, ואצבעות ידיו ואצבעות רגליו שש ושש עשרים וארבע מספר, וגם-הוא, יולד להרפה.  ב כא,כא ויחרף, את-ישראל; ויכהו, יהונתן, בן-שמעה, אחי דויד.  ב כא,כב את-ארבעת אלה יולדו להרפה, בגת; וייפלו ביד-דויד, וביד עבדיו.  {ש}

ב כב,א וידבר דויד ליהוה, את-דברי השירה הזאת,  {ס}  ביום הציל יהוה אותו  {ר}
מכף כל-אויביו, ומכף שאול.  {ס}  ב כב,ב ויאמר:  יהוה סלעי ומצודתי,  {ר}
ומפלטי-לי.  ב כב,ג אלוהי צורי, אחסה-בו;  {ס}  מגיני וקרן ישעי,  {ר}
משגבי ומנוסי,  {ס}  מושיעי, מחמס תושיעני.  {ר}
ב כב,ד מהולל, אקרא יהוה;  {ס}  ומאויביי, איוושע.  {ר}
ב כב,ה כי אפפוני, משברי-מוות;  {ס}  נחלי בלייעל, יבעתוני.  {ר}
ב כב,ו חבלי שאול, סבוני;  {ס}  קידמוני, מוקשי-מוות.  {ר}
ב כב,ז בצר-לי אקרא יהוה, ואל-אלוהיי אקרא;  {ס}  וישמע מהיכלו קולי, ושוועתי באוזניו.  {ר}
ב כב,ח ויתגעש ותרעש הארץ,  {ס}  מוסדות השמיים ירגזו; ויתגעשו, כי-חרה לו.  {ר}
ב כב,ט עלה עשן באפו, ואש מפיו תאכל;  {ס}  גחלים, בערו ממנו.  {ר}
ב כב,י ויט שמיים, ויירד;  {ס}  וערפל, תחת רגליו.  {ר}
ב כב,יא וירכב על-כרוב, ויעוף;  {ס}  ויירא, על-כנפי-רוח.  {ר}
ב כב,יב וישת חושך סביבותיו, סוכות;  {ס}  חשרת-מים, עבי שחקים.  {ר}
ב כב,יג מנוגה, נגדו; בערו, גחלי-אש.  {ס}  ב כב,יד ירעם מן-שמיים, יהוה;  {ר}
ועליון, ייתן קולו.  {ס}  ב כב,טו וישלח חיצים, ויפיצם; ברק, ויהום.  {ר}
ב כב,טז וייראו אפיקי ים, ייגלו מוסדות תבל;  {ס}  בגערת יהוה, מנשמת רוח אפו.  {ר}
ב כב,יז ישלח ממרום, ייקחני;  {ס}  ימשני, ממים רבים.  {ר}
ב כב,יח יצילני, מאויבי עז;  {ס}  משונאיי, כי אמצו ממני.  {ר}
ב כב,יט יקדמוני, ביום אידי; ויהי יהוה משען, לי.  {ס}  ב כב,כ ויוצא למרחב, אותי;  {ר}
יחלצני, כי-חפץ בי.  {ס}  ב כב,כא יגמלני יהוה, כצדקתי;  {ר}
כבור ידיי, ישיב לי.  {ס}  ב כב,כב כי שמרתי, דרכי יהוה;  {ר}
ולא רשעתי, מאלוהיי.  {ס}  ב כב,כג כי כל-משפטיו, לנגדי; וחוקותיו, לא-אסור ממנה.  {ר}
ב כב,כד ואהיה תמים, לו;  {ס}  ואשתמרה, מעווני.  {ר}
ב כב,כה וישב יהוה לי, כצדקתי;  {ס}  כבורי, לנגד עיניו.  {ר}
ב כב,כו עם-חסיד, תתחסד;  {ס}  עם-גיבור תמים, תיתמם.  {ר}
ב כב,כז עם-נבר, תיתבר;  {ס}  ועם-עיקש, תיתפל.  {ר}
ב כב,כח ואת-עם עני, תושיע;  {ס}  ועיניך על-רמים, תשפיל.  {ר}
ב כב,כט כי-אתה נרי, יהוה;  {ס}  ויהוה, יגיה חושכי.  {ר}
ב כב,ל כי בך, ארוץ גדוד;  {ס}  באלוהיי, אדלג-שור.  {ר}
ב כב,לא האל, תמים דרכו; אמרת יהוה, צרופה--  {ס}  מגן הוא, לכול החוסים בו.  {ר}
ב כב,לב כי מי-אל, מבלעדי יהוה;  {ס}  ומי צור, מבלעדי אלוהינו.  {ר}
ב כב,לג האל מעוזי, חיל;  {ס}  ויתר תמים, דרכי.  {ר}
ב כב,לד משווה רגליי, כאיילות;  {ס}  ועל במותיי, יעמידני.  {ר}
ב כב,לה מלמד ידיי, למלחמה;  {ס}  וניחת קשת-נחושה, זרועותיי.  {ר}
ב כב,לו ותיתן-לי, מגן ישעך; וענותך, תרבני.  {ס}  ב כב,לז תרחיב צעדי, תחתני; ולא מעדו, קרסוליי.  {ר}
ב כב,לח ארדפה אויביי, ואשמידם;  {ס}  ולא אשוב, עד-כלותם.  {ר}
ב כב,לט ואכלם ואמחצם, ולא יקומון;  {ס}  וייפלו, תחת רגליי.  {ר}
ב כב,מ ותזרני חיל, למלחמה;  {ס}  תכריע קמיי, תחתני.  {ר}
ב כב,מא ואויביי, תתה לי עורף; משנאיי, ואצמיתם.  {ס}  ב כב,מב ישעו, ואין מושיע; אל-יהוה, ולא ענם.  {ר}
ב כב,מג ואשחקם, כעפר-ארץ;  {ס}  כטיט-חוצות אדיקם, ארקעם.  {ר}
ב כב,מד ותפלטני, מריבי עמי; תשמרני לראש גויים,  {ס}  עם לא-ידעתי יעבדוני.  {ר}
ב כב,מה בני נכר, יתכחשו-לי; לשמוע אוזן, יישמעו לי.  {ס}  ב כב,מו בני נכר, ייבולו; ויחגרו, ממסגרותם.  {ר}
ב כב,מז חי-יהוה, וברוך צורי;  {ס}  וירום, אלוהי צור ישעי.  {ר}
ב כב,מח האל, הנותן נקמות לי;  {ס}  ומוריד עמים, תחתני.  {ר}
ב כב,מט ומוציאי, מאויביי; ומקמיי, תרוממני,  {ס}  מאיש חמסים, תצילני.  {ר}
ב כב,נ על-כן אודך יהוה, בגויים;  {ס}  ולשמך, אזמר.  {ר}
ב כב,נא מגדול, ישועות מלכו; ועושה-חסד למשיחו  {ס}  לדויד ולזרעו, עד-עולם.  {ר}
{ש}

ב כג,א ואלה דברי דויד, האחרונים:  נאום דויד בן-ישי, ונאום הגבר הוקם על--משיח אלוהי יעקוב, ונעים זמירות ישראל.  ב כג,ב רוח יהוה, דיבר-בי; ומילתו, על-לשוני.  ב כג,ג אמר אלוהי ישראל, לי דיבר צור ישראל:  מושל, באדם--צדיק, מושל יראת אלוהים.  ב כג,ד וכאור בוקר, יזרח-שמש; בוקר לא עבות, מנוגה ממטר דשא מארץ.  ב כג,ה כי-לא-כן ביתי, עם-אל:  כי ברית עולם שם לי, ערוכה בכול ושמורה--כי-כל-ישעי וכל-חפץ, כי-לא יצמיח.  ב כג,ו ובלייעל, כקוץ מונד כולהם:  כי-לא ביד, ייקחו.  ב כג,ז ואיש ייגע בהם, יימלא ברזל ועץ חנית; ובאש, שרוף יישרפו בשבת.  {פ}

ב כג,ח אלה שמות הגיבורים, אשר לדויד:  יושב בשבת תחכמוני ראש השלישי, הוא עדינו העצני--על-שמונה מאות חלל, בפעם אחת.  {ס}

ב כג,ט ואחריו אלעזר בן-דודו, בן-אחוחי; בשלושה הגיבורים עם-דויד, בחרפם בפלשתים נאספו-שם למלחמה, ויעלו, איש ישראל.  ב כג,י הוא קם ויך בפלשתים עד כי-יגעה ידו, ותדבק ידו אל-החרב, ויעש יהוה תשועה גדולה, ביום ההוא; והעם ישובו אחריו, אך-לפשט.  {ס}

ב כג,יא ואחריו שמה בן-אגא, הררי; וייאספו פלשתים לחיה, ותהי-שם חלקת השדה מלאה עדשים, והעם נס, מפני פלשתים.  ב כג,יב ויתייצב בתוך-החלקה ויצילהא, ויך את-פלשתים; ויעש יהוה, תשועה גדולה.  {ס}

ב כג,יג ויירדו שלושה מהשלושים ראש, ויבואו אל-קציר אל-דויד--אל-מערת, עדולם; וחית פלשתים, חונה בעמק רפאים.  ב כג,יד ודויד, אז במצודה; ומצב פלשתים, אז בית לחם.  ב כג,טו ויתאווה דויד, ויאמר:  מי ישקני מים, מבור בית-לחם אשר בשער.  {ס}

ב כג,טז ויבקעו שלושת הגיבורים במחנה פלשתים, וישאבו-מים מבור בית-לחם אשר בשער, וישאו, ויביאו אל-דויד; ולא אבה לשתותם, ויסך אותם ליהוה.  ב כג,יז ויאמר חלילה לי יהוה מעשותי זאת, הדם האנשים ההולכים בנפשותם, ולא אבה, לשתותם; אלה עשו, שלושת הגיבורים.  {ס}

ב כג,יח ואבישי אחי יואב בן-צרויה, הוא ראש השלושה, והוא עורר את-חניתו, על-שלוש מאות חלל; ולו-שם, בשלושה.  ב כג,יט מן-השלושה הכי נכבד, ויהי להם לשר; ועד-השלושה, לא-בא.  {ס}

ב כג,כ ובניהו בן-יהוידע בן-איש-חיל רב-פעלים, מקבצאל; הוא הכה, את שני אריאל מואב, והוא ירד והכה את-הארי בתוך הבור, ביום השלג.  ב כג,כא והוא-הכה את-איש מצרי איש מראה, וביד המצרי חנית, ויירד אליו, בשבט; ויגזול את-החנית מיד המצרי, ויהרגהו בחניתו.  ב כג,כב אלה עשה, בניהו בן-יהוידע; ולו-שם, בשלושה הגיבורים.  ב כג,כג מן-השלושים נכבד, ואל-השלושה לא-בא; וישימהו דויד,  {ר}
אל-משמעתו.  {ס}  ב כג,כד עשהאל אחי-יואב, בשלושים; אלחנן בן-דודו,  {ר}
בית לחם.  {ס}  ב כג,כה שמה, החרודי,  {ס}  אליקא,  {ר}
החרודי.  {ס}  ב כג,כו חלץ, הפלטי,  {ס}  עירא  {ר}
בן-עיקש,  {ס}  התקועי.  {ס}  ב כג,כז אביעזר,  {ר}
הענתותי,  {ס}  מבוניי, החושתי.  {ס}  ב כג,כח צלמון,  {ר}
האחוחי,  {ס}  מהריי, הנטופתי.  {ס}  ב כג,כט חלב בן-בענה,  {ר}
הנטופתי;  {ס}  איתיי, בן-ריביי, מגבעת, בני בנימין.  {ס}  ב כג,ל בניהו,  {ר}
פרעתוני,  {ס}  הידיי, מנחלי געש.  {ס}  ב כג,לא אבי-עלבון,  {ר}
הערבתי,  {ס}  עזמוות, הברחומי.  {ס}  ב כג,לב אליחבא,  {ר}
השעלבוני,  {ס}  בני ישן, יהונתן.  {ס}  ב כג,לג שמה,  {ר}
ההררי,  {ס}  אחיאם בן-שרר, האררי.  {ס}  ב כג,לד אליפלט  {ר}
בן-אחסביי, בן-המעכתי;  {ס}  אליעם בן-אחיתופל,  {ר}
הגילוני.  {ס}  ב כג,לה חצריי, הכרמלי,  {ס}  פעריי,  {ר}
הארבי.  {ס}  ב כג,לו יגאל בן-נתן מצובה,  {ס}  בני  {ר}
הגדי.  {ס}  ב כג,לז צלק, העמוני;  {ס}  נחריי,  {ר}
הבארותי--נושא, כלי יואב בן-צרויה.  {ס}  ב כג,לח עירא,  {ר}
היתרי,  {ס}  גרב, היתרי.  {ס}  ב כג,לט אורייה,  {ר}
החיתי--כול, שלושים ושבעה.  {פ}

ב כד,א ויוסף, אף-יהוה, לחרות, בישראל; ויסת את-דויד בהם לאמור, לך מנה את-ישראל ואת-יהודה.  ב כד,ב ויאמר המלך אל-יואב שר-החיל אשר-איתו, שוט-נא בכל-שבטי ישראל מדן ועד-באר שבע, ופקדו, את-העם; וידעתי, את מספר העם.  {ס}

ב כד,ג ויאמר יואב אל-המלך, ויוסף יהוה אלוהיך אל-העם כהם וכהם מאה פעמים, ועיני אדוני-המלך, רואות; ואדוני המלך, למה חפץ בדבר הזה.  ב כד,ד ויחזק דבר-המלך אל-יואב, ועל שרי החיל; וייצא יואב ושרי החיל, לפני המלך, לפקוד את-העם, את-ישראל.  ב כד,ה ויעברו, את-הירדן; ויחנו בערוער, ימין העיר אשר בתוך-הנחל הגד--ואל-יעזר.  ב כד,ו ויבואו, הגלעדה, ואל-ארץ תחתים, חודשי; ויבואו דנה יען, וסביב אל-צידון.  ב כד,ז ויבואו, מבצר-צור, וכל-ערי החיווי, והכנעני; וייצאו אל-נגב יהודה, באר שבע.  ב כד,ח וישוטו, בכל-הארץ; ויבואו מקצה תשעה חודשים, ועשרים יום--ירושלים.  ב כד,ט וייתן יואב את-מספר מפקד-העם, אל-המלך; ותהי ישראל שמונה מאות אלף איש-חיל, שולף חרב, ואיש יהודה, חמש-מאות אלף איש.  ב כד,י ויך לב-דויד אותו, אחרי-כן ספר את-העם;  {פ}
 
ויאמר דויד אל-יהוה, חטאתי מאוד אשר עשיתי, ועתה יהוה העבר-נא את-עוון עבדך, כי נסכלתי מאוד.  ב כד,יא ויקם דויד, בבוקר;  {פ}
 
ודבר-יהוה, היה אל-גד הנביא, חוזה דויד, לאמור.  ב כד,יב הלוך ודיברת אל-דויד, כה אמר יהוה--שלוש, אנוכי נוטל עליך:  בחר-לך אחת-מהם, ואעשה-לך.  ב כד,יג ויבוא-גד אל-דויד, ויגד-לו; ויאמר לו התבוא לך שבע שנים רעב בארצך אם-שלושה חודשים נוסך לפני-צריך והוא רודפך, ואם-היות שלושת ימים דבר בארצך--עתה דע וראה, מה-אשיב שולחי דבר.  {ס}

ב כד,יד ויאמר דויד אל-גד, צר-לי מאוד; ניפלה-נא ביד-יהוה כי-רבים רחמיו, וביד-אדם אל-אפולה.  ב כד,טו וייתן יהוה דבר בישראל, מהבוקר ועד-עת מועד; וימת מן-העם, מדן ועד-באר שבע, שבעים אלף, איש.  ב כד,טז וישלח ידו המלאך ירושלים, לשחתה, ויינחם יהוה אל-הרעה, ויאמר למלאך המשחית בעם רב עתה הרף ידך; ומלאך יהוה היה, עם-גורן הארוונה היבוסי.  {ס}

ב כד,יז ויאמר דויד אל-יהוה בראותו את-המלאך המכה בעם, ויאמר הנה אנוכי חטאתי ואנוכי העוויתי, ואלה הצאן, מה עשו:  תהי נא ידך בי, ובבית אבי.  {פ}

ב כד,יח ויבוא-גד אל-דויד, ביום ההוא; ויאמר לו, עלה הקם ליהוה מזבח, בגורן, ארוונה היבוסי.  ב כד,יט ויעל דויד כדבר-גד, כאשר ציווה יהוה.  ב כד,כ וישקף ארוונה, וירא את-המלך ואת-עבדיו, עוברים, עליו; וייצא ארוונה, וישתחו למלך אפיו ארצה.  ב כד,כא ויאמר ארוונה, מדוע בא אדוני-המלך אל-עבדו; ויאמר דויד לקנות מעימך את-הגורן, לבנות מזבח ליהוה, ותיעצר המגפה, מעל העם.  ב כד,כב ויאמר ארוונה אל-דויד, ייקח ויעל אדוני המלך הטוב בעיניו; ראה הבקר לעולה, והמוריגים וכלי הבקר לעצים.  ב כד,כג הכול, נתן ארוונה המלך--למלך;  {ס}  ויאמר ארוונה אל-המלך, יהוה אלוהיך ירצך.  ב כד,כד ויאמר המלך אל-ארוונה, לא כי-קנה אקנה מאותך במחיר, ולא אעלה ליהוה אלוהיי, עולות חינם; וייקן דויד את-הגורן ואת-הבקר, בכסף שקלים חמישים.  ב כד,כה וייבן שם דויד מזבח ליהוה, ויעל עולות ושלמים; וייעתר יהוה לארץ, ותיעצר המגפה מעל ישראל.  {ש}

מלכים

א א,א והמלך דויד זקן, בא בימים; ויכסוהו, בבגדים, ולא ייחם, לו.  א א,ב ויאמרו לו עבדיו, יבקשו לאדוני המלך נערה בתולה, ועמדה לפני המלך, ותהי-לו סוכנת; ושכבה בחיקך, וחם לאדוני המלך.  א א,ג ויבקשו נערה יפה, בכול גבול ישראל; וימצאו, את-אבישג השונמית, ויביאו אותה, למלך.  א א,ד והנערה, יפה עד-מאוד; ותהי למלך סוכנת ותשרתהו, והמלך לא ידעה.  א א,ה ואדונייה בן-חגית מתנשא לאמור, אני אמלוך; ויעש לו, רכב ופרשים, וחמישים איש, רצים לפניו.  א א,ו ולא-עצבו אביו מימיו לאמור, מדוע ככה עשית; וגם-הוא טוב-תואר מאוד, ואותו ילדה אחרי אבשלום.  א א,ז ויהיו דבריו--עם יואב בן-צרויה, ועם אביתר הכוהן; ויעזרו, אחרי אדונייה.  א א,ח וצדוק הכוהן ובניהו בן-יהוידע ונתן הנביא, ושמעי וריעי, והגיבורים, אשר לדויד--לא היו, עם-אדונייהו.  א א,ט ויזבח אדונייהו, צאן ובקר ומריא, עם אבן הזוחלת, אשר-אצל עין רוגל; ויקרא, את-כל-אחיו בני המלך, ולכל-אנשי יהודה, עבדי המלך.  א א,י ואת-נתן הנביא ובניהו ואת-הגיבורים, ואת-שלמה אחיו--לא קרא.  א א,יא ויאמר נתן, אל-בת-שבע אם-שלמה לאמור, הלוא שמעת, כי מלך אדונייהו בן-חגית; ואדונינו דויד, לא ידע.  א א,יב ועתה, לכי איעצך נא עצה:  ומלטי, את-נפשך, ואת-נפש בנך, שלמה.  א א,יג לכי ובואי אל-המלך דויד, ואמרת אליו הלוא-אתה אדוני המלך נשבעת לאמתך לאמור, כי-שלמה בנך ימלוך אחריי, והוא יישב על-כיסאי; ומדוע, מלך אדונייהו.  א א,יד הנה, עודך מדברת שם--עם-המלך; ואני אבוא אחרייך, ומילאתי את-דברייך.  א א,טו ותבוא בת-שבע אל-המלך החדרה, והמלך זקן מאוד; ואבישג, השונמית, משרת, את-המלך.  א א,טז ותיקוד בת-שבע, ותשתחו למלך; ויאמר המלך, מה-לך.  א א,יז ותאמר לו, אדוני אתה נשבעת ביהוה אלוהיך לאמתך, כי-שלמה בנך, ימלוך אחריי; והוא, יישב על-כיסאי.  א א,יח ועתה, הנה אדונייה מלך; ועתה אדוני המלך, לא ידעת.  א א,יט ויזבח שור ומריא-וצאן, לרוב,  {פ}
 
ויקרא לכל-בני המלך, ולאביתר הכוהן וליואב שר הצבא; ולשלמה עבדך, לא קרא.  א א,כ ואתה אדוני המלך, עיני כל-ישראל עליך:  להגיד להם--מי יישב על-כיסא אדוני-המלך, אחריו.  א א,כא והיה, כשכב אדוני-המלך עם-אבותיו; והייתי, אני ובני שלמה--חטאים.  א א,כב והנה עודנה מדברת, עם-המלך; ונתן הנביא, בא.  א א,כג ויגידו למלך לאמור, הנה נתן הנביא; ויבוא לפני המלך, וישתחו למלך על-אפיו ארצה.  א א,כד ויאמר, נתן, אדוני המלך, אתה אמרת אדונייהו ימלוך אחריי; והוא, יישב על-כיסאי.  א א,כה כי ירד היום, ויזבח שור ומריא-וצאן לרוב, ויקרא לכל-בני המלך ולשרי הצבא ולאביתר הכוהן, והנם אוכלים ושותים לפניו; ויאמרו, יחי המלך אדונייהו.  א א,כו ולי אני-עבדך ולצדוק הכוהן ולבניהו בן-יהוידע, ולשלמה עבדך--לא קרא.  א א,כז אם, מאת אדוני המלך, נהיה, הדבר הזה; ולא הודעת, את-עבדך, מי יישב על-כיסא אדוני-המלך, אחריו.  {ס}

א א,כח ויען המלך דויד ויאמר, קראו-לי לבת-שבע; ותבוא לפני המלך, ותעמוד לפני המלך.  א א,כט ויישבע המלך, ויאמר:  חי-יהוה, אשר-פדה את-נפשי מכל-צרה.  א א,ל כי כאשר נשבעתי לך ביהוה אלוהי ישראל, לאמור, כי-שלמה בנך ימלוך אחריי, והוא יישב על-כיסאי תחתיי:  כי כן אעשה, היום הזה.  א א,לא ותיקוד בת-שבע אפיים ארץ, ותשתחו למלך; ותאמר--יחי אדוני המלך דויד, לעולם.  {פ}

א א,לב ויאמר המלך דויד, קראו-לי לצדוק הכוהן ולנתן הנביא, ולבניהו, בן-יהוידע; ויבואו, לפני המלך.  א א,לג ויאמר המלך להם, קחו עימכם את-עבדי אדוניכם, והרכבתם את-שלמה בני, על-הפרדה אשר-לי; והורדתם אותו, אל-גיחון.  א א,לד ומשח אותו שם צדוק הכוהן ונתן הנביא, למלך--על-ישראל; ותקעתם, בשופר, ואמרתם, יחי המלך שלמה.  א א,לה ועליתם אחריו, ובא וישב על-כיסאי, והוא ימלוך, תחתיי; ואותו ציוויתי להיות נגיד, על-ישראל ועל-יהודה.  א א,לו ויען בניהו בן-יהוידע את-המלך, ויאמר אמן:  כן יאמר יהוה, אלוהי אדוני המלך.  א א,לז כאשר היה יהוה עם-אדוני המלך, כן יהיה עם-שלמה; ויגדל, את-כיסאו, מכיסא, אדוני המלך דויד.  א א,לח ויירד צדוק הכוהן ונתן הנביא ובניהו בן-יהוידע, והכרתי והפלתי, וירכיבו את-שלמה, על-פרדת המלך דויד; ויוליכו אותו, על-גיחון.  א א,לט וייקח צדוק הכוהן את-קרן השמן, מן-האוהל, וימשח, את-שלמה; ויתקעו, בשופר, ויאמרו כל-העם, יחי המלך שלמה.  א א,מ ויעלו כל-העם, אחריו, והעם מחללים בחלילים, ושמחים שמחה גדולה; ותיבקע הארץ, בקולם.  א א,מא וישמע אדונייהו, וכל-הקרואים אשר איתו, והם, כילו לאכול; וישמע יואב, את-קול השופר, ויאמר, מדוע קול-הקריה הומה.  א א,מב עודנו מדבר, והנה יונתן בן-אביתר הכוהן בא; ויאמר אדונייהו בוא, כי איש חיל אתה וטוב תבשר.  א א,מג ויען, יונתן, ויאמר, לאדונייהו:  אבל, אדונינו המלך-דויד המליך את-שלמה.  א א,מד וישלח איתו-המלך את-צדוק הכוהן ואת-נתן הנביא, ובניהו בן-יהוידע, והכרתי, והפלתי; וירכיבו אותו, על פרדת המלך.  א א,מה וימשחו אותו צדוק הכוהן ונתן הנביא למלך בגיחון, ויעלו משם שמחים, ותיהום, הקריה; הוא הקול, אשר שמעתם.  א א,מו וגם ישב שלמה, על כיסא המלוכה.  א א,מז וגם-באו עבדי המלך, לברך את-אדונינו המלך דויד לאמור, ייטב אלוהים את-שם שלמה משמך, ויגדל את-כיסאו מכיסאך; וישתחו המלך, על-המשכב.  א א,מח וגם-ככה, אמר המלך:  ברוך יהוה אלוהי ישראל, אשר נתן היום יושב על-כיסאי--ועיניי רואות.  א א,מט ויחרדו, ויקומו, כל-הקרואים, אשר לאדונייהו; וילכו, איש לדרכו.  א א,נ ואדונייהו, ירא מפני שלמה; ויקם וילך, ויחזק בקרנות המזבח.  א א,נא ויוגד לשלמה, לאמור, הנה אדונייהו, ירא את-המלך שלמה; והנה אחז בקרנות המזבח, לאמור, יישבע-לי כיום המלך שלמה, אם-ימית את-עבדו בחרב.  א א,נב ויאמר שלמה--אם יהיה לבן-חיל, לא-ייפול משערתו ארצה; ואם-רעה תימצא-בו, ומת.  א א,נג וישלח המלך שלמה, ויורידוהו מעל המזבח, ויבוא, וישתחו למלך שלמה; ויאמר-לו שלמה, לך לביתך.  {פ}

א ב,א ויקרבו ימי-דויד, למות; ויצו את-שלמה בנו, לאמור.  א ב,ב אנוכי הולך, בדרך כל-הארץ; וחזקת, והיית לאיש.  א ב,ג ושמרת את-משמרת יהוה אלוהיך, ללכת בדרכיו לשמור חוקותיו מצוותיו ומשפטיו ועדוותיו, ככתוב, בתורת משה--למען תשכיל, את כל-אשר תעשה, ואת כל-אשר תפנה, שם.  א ב,ד למען יקים יהוה את-דברו, אשר דיבר עליי לאמור, אם-ישמרו בניך את-דרכם ללכת לפניי באמת, בכל-לבבם ובכל-נפשם:  לאמור--לא-ייכרת לך איש, מעל כיסא ישראל.  א ב,ה וגם אתה ידעת את אשר-עשה לי יואב בן-צרויה, אשר עשה לשני-שרי צבאות ישראל לאבנר בן-נר ולעמשא בן-יתר ויהרגם, וישם דמי-מלחמה, בשלום; וייתן דמי מלחמה, בחגורתו אשר במותניו, ובנעלו, אשר ברגליו.  א ב,ו ועשית, כחכמתך; ולא-תורד שיבתו בשלום, שאול.  א ב,ז ולבני ברזלי הגלעדי תעשה-חסד, והיו באוכלי שולחנך:  כי-כן, קרבו אליי, בבורחי, מפני אבשלום אחיך.  א ב,ח והנה עימך שמעי בן-גרא בן-הימיני, מבחורים, והוא קיללני קללה נמרצת, ביום לכתי מחניים; והוא-ירד לקראתי, הירדן, ואישבע לו ביהוה לאמור, אם-אמיתך בחרב.  א ב,ט ועתה, אל-תנקהו, כי איש חכם, אתה; וידעת את אשר תעשה-לו, והורדת את-שיבתו בדם שאול.  א ב,י וישכב דויד, עם-אבותיו; וייקבר, בעיר דויד.  {פ}

א ב,יא והימים, אשר מלך דויד על-ישראל, ארבעים, שנה:  בחברון מלך, שבע שנים, ובירושלים מלך, שלושים ושלוש שנים.  א ב,יב ושלמה--ישב, על-כיסא דויד אביו; ותיכון מלכותו, מאוד.  {ס}

א ב,יג ויבוא אדונייהו בן-חגית, אל-בת-שבע אם-שלמה, ותאמר, השלום בואך; ויאמר, שלום.  א ב,יד ויאמר, דבר לי אלייך; ותאמר, דבר.  א ב,טו ויאמר, את ידעת כי-לי הייתה המלוכה, ועליי שמו כל-ישראל פניהם, למלוך; ותיסוב המלוכה ותהי לאחי, כי מיהוה הייתה לו.  א ב,טז ועתה, שאלה אחת אנוכי שואל מאיתך--אל-תשיבי, את-פניי; ותאמר אליו, דבר.  א ב,יז ויאמר, אמרי-נא לשלמה המלך, כי לא-ישיב, את-פנייך; וייתן-לי את-אבישג השונמית, לאישה.  א ב,יח ותאמר בת-שבע, טוב; אנוכי, אדבר עליך אל-המלך.  א ב,יט ותבוא בת-שבע אל-המלך שלמה, לדבר-לו על-אדונייהו; ויקם המלך לקראתה וישתחו לה, ויישב על-כיסאו, וישם כיסא לאם המלך, ותשב לימינו.  א ב,כ ותאמר, שאלה אחת קטנה אנוכי שואלת מאיתך--אל-תשב, את-פניי; ויאמר-לה המלך שאלי אימי, כי לא-אשיב את-פנייך.  א ב,כא ותאמר, יותן את-אבישג השונמית, לאדונייהו אחיך, לאישה.  א ב,כב ויען המלך שלמה ויאמר לאימו, ולמה את שואלת את-אבישג השונמית לאדונייהו, ושאלי-לו את-המלוכה, כי הוא אחי הגדול ממני; ולו ולאביתר הכוהן, וליואב בן-צרויה.  {פ}

א ב,כג ויישבע המלך שלמה, ביהוה לאמור:  כה יעשה-לי אלוהים, וכה יוסיף, כי בנפשו, דיבר אדונייהו את-הדבר הזה.  א ב,כד ועתה, חי-יהוה אשר הכינני ויושיבני על-כיסא דויד אבי, ואשר עשה-לי בית, כאשר דיבר:  כי היום, יומת אדונייהו.  א ב,כה וישלח המלך שלמה, ביד בניהו בן-יהוידע; ויפגע-בו, וימות.  {ס}

א ב,כו ולאביתר הכוהן אמר המלך, ענתות לך על-שדיך--כי איש מוות, אתה; וביום הזה לא אמיתך, כי-נשאת את-ארון אדוניי יהוה לפני דויד אבי, וכי התענית, בכול אשר-התענה אבי.  א ב,כז ויגרש שלמה את-אביתר, מהיות כוהן ליהוה, למלא את-דבר יהוה, אשר דיבר על-בית עלי בשילה.  {פ}

א ב,כח והשמועה, באה עד-יואב, כי יואב נטה אחרי אדונייה, ואחרי אבשלום לא נטה; וינס יואב אל-אוהל יהוה, ויחזק בקרנות המזבח.  א ב,כט ויוגד למלך שלמה, כי נס יואב אל-אוהל יהוה, והנה, אצל המזבח; וישלח שלמה את-בניהו בן-יהוידע, לאמור--לך פגע-בו.  א ב,ל ויבוא בניהו אל-אוהל יהוה, ויאמר אליו כה-אמר המלך צא, ויאמר לא, כי פה אמות; וישב בניהו את-המלך דבר לאמור, כה-דיבר יואב וכה ענני.  א ב,לא ויאמר לו המלך, עשה כאשר דיבר, ופגע-בו, וקברתו; והסירות דמי חינם, אשר שפך יואב, מעליי, ומעל בית אבי.  א ב,לב והשיב יהוה את-דמו על-ראשו, אשר פגע בשני-אנשים צדיקים וטובים ממנו ויהרגם בחרב--ואבי דויד, לא ידע:  את-אבנר בן-נר שר-צבא ישראל, ואת-עמשא בן-יתר שר-צבא יהודה.  א ב,לג ושבו דמיהם בראש יואב, ובראש זרעו לעולם; ולדויד ולזרעו ולביתו ולכיסאו יהיה שלום, עד-עולם--מעם יהוה.  א ב,לד ויעל, בניהו בן-יהוידע, ויפגע-בו, וימיתהו; וייקבר בביתו, במדבר.  א ב,לה וייתן המלך את-בניהו בן-יהוידע, תחתיו--על-הצבא; ואת-צדוק הכוהן נתן המלך, תחת אביתר.  א ב,לו וישלח המלך, ויקרא לשמעי, ויאמר לו בנה-לך בית בירושלים, וישבת שם; ולא-תצא משם, אנה ואנה.  א ב,לז והיה ביום צאתך, ועברת את-נחל קדרון--ידוע תדע, כי מות תמות:  דמך, יהיה בראשך.  א ב,לח ויאמר שמעי למלך, טוב הדבר, כאשר דיבר אדוני המלך, כן יעשה עבדך; ויישב שמעי בירושלים, ימים רבים.  {ס}

א ב,לט ויהי, מקץ שלוש שנים, ויברחו שני-עבדים לשמעי, אל-אכיש בן-מעכה מלך גת; ויגידו לשמעי לאמור, הנה עבדיך בגת.  א ב,מ ויקם שמעי, ויחבוש את-חמורו, וילך גתה אל-אכיש, לבקש את-עבדיו; וילך שמעי, ויבא את-עבדיו מגת.  {ס}

א ב,מא ויוגד, לשלמה:  כי-הלך שמעי מירושלים גת, וישוב.  א ב,מב וישלח המלך ויקרא לשמעי, ויאמר אליו הלוא השבעתיך ביהוה ואעיד בך לאמור, ביום צאתך והלכת אנה ואנה, ידוע תדע כי מות תמות; ותאמר אליי טוב הדבר, שמעתי.  א ב,מג ומדוע--לא שמרת, את שבועת יהוה; ואת-המצוה, אשר-ציוויתי עליך.  א ב,מד ויאמר המלך אל-שמעי, אתה ידעת את כל-הרעה אשר ידע לבבך, אשר עשית, לדויד אבי; והשיב יהוה את-רעתך, בראשך.  א ב,מה והמלך שלמה, ברוך; וכיסא דויד, יהיה נכון לפני יהוה--עד-עולם.  א ב,מו ויצו המלך, את-בניהו בן-יהוידע, וייצא, ויפגע-בו וימות; והממלכה נכונה, ביד-שלמה.  א ג,א ויתחתן שלמה, את-פרעה מלך מצריים; וייקח את-בת-פרעה, ויביאהא אל-עיר דויד, עד כלותו לבנות את-ביתו ואת-בית יהוה, ואת-חומת ירושלים סביב.  א ג,ב רק העם, מזבחים בבמות:  כי לא-נבנה בית לשם יהוה, עד הימים ההם.  {פ}

א ג,ג ויאהב שלמה, את-יהוה, ללכת, בחוקות דויד אביו:  רק, בבמות--הוא מזבח, ומקטיר.  א ג,ד וילך המלך גבעונה לזבוח שם, כי-היא הבמה הגדולה; אלף עולות יעלה שלמה, על המזבח ההוא.  א ג,ה בגבעון, נראה יהוה אל-שלמה--בחלום הלילה; ויאמר אלוהים, שאל מה אתן-לך.  א ג,ו ויאמר שלמה, אתה עשית עם-עבדך דויד אבי חסד גדול, כאשר הלך לפניך באמת ובצדקה ובישרת לבב, עימך; ותשמור-לו, את-החסד הגדול הזה, ותיתן-לו בן יושב על-כיסאו, כיום הזה.  א ג,ז ועתה, יהוה אלוהיי, אתה המלכת את-עבדך, תחת דויד אבי; ואנוכי נער קטון, לא אדע צאת ובוא.  א ג,ח ועבדך--בתוך עמך, אשר בחרת:  עם-רב, אשר לא-יימנה ולא ייספר מרוב.  א ג,ט ונתת לעבדך לב שומע, לשפוט את-עמך, להבין, בין-טוב לרע:  כי מי יוכל לשפוט, את-עמך הכבד הזה.  א ג,י וייטב הדבר, בעיני אדוניי:  כי שאל שלמה, את-הדבר הזה.  א ג,יא ויאמר אלוהים אליו, יען אשר שאלת את-הדבר הזה ולא-שאלת לך ימים רבים ולא-שאלת לך עושר, ולא שאלת, נפש אויביך; ושאלת לך הבין, לשמוע משפט.  א ג,יב הנה עשיתי, כדבריך; הנה נתתי לך, לב חכם ונבון, אשר כמוך לא-היה לפניך, ואחריך לא-יקום כמוך.  א ג,יג וגם אשר לא-שאלת נתתי לך, גם-עושר גם-כבוד:  אשר לא-היה כמוך איש במלכים, כל-ימיך.  א ג,יד ואם תלך בדרכיי, לשמור חוקיי ומצוותיי, כאשר הלך, דויד אביך--והארכתי, את-ימיך.  {ס}

א ג,טו וייקץ שלמה, והנה חלום; ויבוא ירושלים ויעמוד לפני ארון ברית-אדוניי, ויעל עולות ויעש שלמים, ויעש משתה, לכל-עבדיו.  {פ}

א ג,טז אז תבואנה, שתיים נשים זונות--אל-המלך; ותעמודנה, לפניו.  א ג,יז ותאמר האישה האחת, בי אדוני, אני והאישה הזאת, יושבות בבית אחד; ואלד עימה, בבית.  א ג,יח ויהי ביום השלישי, ללדתי, ותלד, גם-האישה הזאת; ואנחנו יחדיו, אין-זר איתנו בבית, זולתי שתיים-אנחנו, בבית.  א ג,יט וימת בן-האישה הזאת, לילה, אשר שכבה, עליו.  א ג,כ ותקם בתוך הלילה ותיקח את-בני מאצלי, ואמתך ישנה, ותשכיבהו, בחיקה; ואת-בנה המת, השכיבה בחיקי.  א ג,כא ואקום בבוקר להיניק את-בני, והנה-מת; ואתבונן אליו בבוקר, והנה לא-היה בני אשר ילדתי.  א ג,כב ותאמר האישה האחרת לא כי, בני החי ובנך המת, וזאת אומרת לא כי, בנך המת ובני החי; ותדברנה, לפני המלך.  א ג,כג ויאמר המלך--זאת אומרת, זה-בני החי ובנך המת; וזאת אומרת לא כי, בנך המת ובני החי.  {פ}

א ג,כד ויאמר המלך, קחו לי-חרב; ויביאו החרב, לפני המלך.  א ג,כה ויאמר המלך, גזרו את-הילד החי לשניים; ותנו את-החצי לאחת, ואת-החצי לאחת.  א ג,כו ותאמר האישה אשר-בנה החי אל-המלך, כי-נכמרו רחמיה על-בנה, ותאמר בי אדוני תנו-לה את-הילוד החי, והמת אל-תמיתוהו; וזאת אומרת, גם-לי גם-לך לא יהיה--גזורו.  א ג,כז ויען המלך ויאמר, תנו-לה את-הילוד החי, והמת, לא תמיתוהו:  היא, אימו.  {ס}  א ג,כח וישמעו כל-ישראל, את-המשפט אשר שפט המלך, וייראו, מפני המלך:  כי ראו, כי-חכמת אלוהים בקרבו לעשות משפט.  {ס}  א ד,א ויהי המלך שלמה, מלך על-כל-ישראל.  {ס}  א ד,ב ואלה השרים, אשר-לו:  עזריהו בן-צדוק, הכוהן.  {ס}  א ד,ג אליחורף ואחייה בני שישא, סופרים;  {ס}  יהושפט בן-אחילוד, המזכיר.  {ס}  א ד,ד ובניהו בן-יהוידע, על-הצבא;  {ס}  וצדוק ואביתר, כוהנים.  {ס}  א ד,ה ועזריהו בן-נתן, על-הניצבים;  {ס}  וזבוד בן-נתן כוהן, ריעה המלך.  {ס}  א ד,ו ואחישר, על-הבית;  {ס}  ואדונירם בן-עבדא, על-המס.  {ס}  א ד,ז ולשלמה שנים-עשר ניצבים, על-כל-ישראל, וכילכלו את-המלך, ואת-ביתו:  חודש בשנה יהיה על-האחד, לכלכל.  {ס}  א ד,ח ואלה שמותם, בן-חור בהר אפריים.  {ס}  א ד,ט בן-דקר במקץ ובשעלבים, ובית שמש; ואילון, בית חנן.  {ס}  א ד,י בן-חסד, בארובות; לו שוכה, וכל-ארץ חפר.  {ס}  א ד,יא בן-אבינדב, כל-נפת דור; טפת, בת-שלמה, הייתה לו, לאישה.  {ס}  א ד,יב בענא, בן-אחילוד, תענך, ומגידו; וכל-בית שאן אשר אצל צרתנה מתחת ליזרעאל, מבית שאן עד אביל מחולה, עד, מעבר ליוקמעם.  {ס}  א ד,יג בן-גבר, ברמות גלעד; לו חוות יאיר בן-מנשה אשר בגלעד, לו חבל ארגוב אשר בבשן--שישים ערים גדולות, חומה ובריח נחושת.  {ס}  א ד,יד אחינדב בן-עידוא, מחניימה.  {ס}  א ד,טו אחימעץ, בנפתלי; גם-הוא, לקח את-בשמת בת-שלמה--לאישה.  {ס}  א ד,טז בענא, בן-חושי, באשר, ובעלות.  {ס}  א ד,יז יהושפט בן-פרוח, ביששכר.  {ס}  א ד,יח שמעי בן-אלא, בבנימין.  {ס}  א ד,יט גבר בן-אורי, בארץ גלעד--ארץ סיחון מלך האמורי, ועוג מלך הבשן, ונציב אחד, אשר בארץ.  א ד,כ יהודה וישראל רבים, כחול אשר-על-הים לרוב, אוכלים ושותים, ושמחים.  א ה,א ושלמה, היה מושל בכל-הממלכות--מן-הנהר ארץ פלשתים, ועד גבול מצריים:  מגישים מנחה ועובדים את-שלמה, כל-ימי חייו.  {פ}

א ה,ב ויהי לחם-שלמה, ליום אחד:  שלושים כור סולת, ושישים כור קמח.  א ה,ג עשרה בקר בריאים, ועשרים בקר רעי--ומאה צאן; לבד מאייל וצבי, ויחמור, וברבורים, אבוסים.  א ה,ד כי-הוא רודה בכל-עבר הנהר, מתפסח ועד-עזה--בכל-מלכי, עבר הנהר; ושלום, היה לו מכל-עבריו--מסביב.  א ה,ה ויישב יהודה וישראל לבטח, איש תחת גפנו ותחת תאנתו, מדן, ועד-באר שבע--כול, ימי שלמה.  {ס}

א ה,ו ויהי לשלמה, ארבעים אלף אורוות סוסים--למרכבו; ושנים-עשר אלף, פרשים.  א ה,ז וכילכלו הניצבים האלה את-המלך שלמה, ואת כל-הקרב אל-שולחן המלך-שלמה--איש חודשו:  לא יעדרו, דבר.  א ה,ח והשעורים והתבן, לסוסים ולרכש--יביאו, אל-המקום אשר יהיה-שם, איש, כמשפטו.  {ס}

א ה,ט וייתן אלוהים חכמה לשלמה ותבונה, הרבה מאוד; ורוחב לב--כחול, אשר על-שפת הים.  א ה,י ותרב חכמת שלמה, מחכמת כל-בני-קדם, ומכול, חכמת מצריים.  א ה,יא ויחכם, מכל-האדם, מאיתן האזרחי והימן וכלכול ודרדע, בני מחול; ויהי-שמו בכל-הגויים, סביב.  א ה,יב וידבר, שלושת אלפים משל; ויהי שירו, חמישה ואלף.  א ה,יג וידבר, על-העצים, מן-הארז אשר בלבנון, ועד האיזוב אשר יוצא בקיר; וידבר על-הבהמה ועל-העוף, ועל-הרמש ועל-הדגים.  א ה,יד ויבואו, מכל-העמים, לשמוע, את חכמת שלמה--מאת כל-מלכי הארץ, אשר שמעו את-חכמתו.  {ס}

א ה,טו וישלח חירם מלך-צור את-עבדיו, אל-שלמה, כי שמע, כי אותו משחו למלך תחת אביהו:  כי אוהב, היה חירם לדויד--כל-הימים.  {ס}

א ה,טז וישלח שלמה, אל-חירם לאמור.  א ה,יז אתה ידעת את-דויד אבי, כי לא יכול לבנות בית לשם יהוה אלוהיו, מפני המלחמה, אשר סבבוהו--עד תת-יהוה אותם, תחת כפות רגליי.  א ה,יח ועתה, הניח יהוה אלוהיי לי מסביב:  אין שטן, ואין פגע רע.  א ה,יט והנני אומר--לבנות בית, לשם יהוה אלוהיי:  כאשר דיבר יהוה, אל-דויד אבי לאמור, בנך אשר אתן תחתיך על-כיסאך, הוא-יבנה הבית לשמי.  א ה,כ ועתה צווה ויכרתו-לי ארזים מן-הלבנון, ועבדיי יהיו עם-עבדיך, ושכר עבדיך אתן לך, ככול אשר תאמר:  כי אתה ידעת, כי אין בנו איש יודע לכרות-עצים--כצידונים.  א ה,כא ויהי כשמוע חירם, את-דברי שלמה--וישמח מאוד; ויאמר, ברוך יהוה היום, אשר נתן לדויד בן חכם, על-העם הרב הזה.  א ה,כב וישלח חירם, אל-שלמה לאמור, שמעתי, את אשר-שלחת אליי; אני אעשה את-כל-חפצך, בעצי ארזים ובעצי ברושים.  א ה,כג עבדיי יורידו מן-הלבנון ימה, ואני אשימם דוברות בים עד-המקום אשר-תשלח אליי וניפצתים שם--ואתה תישא; ואתה תעשה את-חפצי, לתת לחם ביתי.  א ה,כד ויהי חירום נותן לשלמה, עצי ארזים ועצי ברושים--כל-חפצו.  א ה,כה ושלמה נתן לחירם עשרים אלף כור חיטים, מכולת לביתו, ועשרים כור, שמן כתית:  כה-ייתן שלמה לחירם, שנה בשנה.  {פ}

א ה,כו ויהוה, נתן חכמה לשלמה, כאשר, דיבר-לו; ויהי שלום, בין חירם ובין שלמה, ויכרתו ברית, שניהם.  א ה,כז ויעל המלך שלמה מס, מכל-ישראל; ויהי המס, שלושים אלף איש.  א ה,כח וישלחם לבנונה, עשרת אלפים בחודש חליפות--חודש יהיו בלבנון, שניים חודשים בביתו; ואדונירם, על-המס.  {ס}

א ה,כט ויהי לשלמה שבעים אלף, נושא סבל; ושמונים אלף, חוצב בהר.  א ה,ל לבד משרי הניצבים לשלמה, אשר על-המלאכה, שלושת אלפים, ושלוש מאות--הרודים בעם, העושים במלאכה.  {ס}

א ה,לא ויצו המלך ויסיעו אבנים גדולות אבנים יקרות, לייסד הבית--אבני גזית.  א ה,לב ויפסלו בוני שלמה, ובוני חירום--והגבלים; ויכינו העצים והאבנים, לבנות הבית.  {פ}

א ו,א ויהי בשמונים שנה וארבע מאות שנה לצאת בני-ישראל מארץ-מצריים בשנה הרביעית בחודש זיו, הוא החודש השני, למלוך שלמה, על-ישראל; וייבן הבית, ליהוה.  א ו,ב והבית, אשר בנה המלך שלמה ליהוה--שישים-אמה אורכו, ועשרים רוחבו; ושלושים אמה, קומתו.  א ו,ג והאולם, על-פני היכל הבית--עשרים אמה אורכו, על-פני רוחב הבית; עשר באמה רוחבו, על-פני הבית.  א ו,ד ויעש לבית, חלוני שקופים אטומים.  א ו,ה וייבן על-קיר הבית יציע, סביב, את-קירות הבית סביב, להיכל ולדביר; ויעש צלעות, סביב.  א ו,ו היציע התחתונה חמש באמה רוחבה, והתיכונה שש באמה רוחבה, והשלישית, שבע באמה רוחבה:  כי מגרעות נתן לבית סביב, חוצה, לבלתי, אחוז בקירות-הבית.  א ו,ז והבית, בהיבנותו--אבן-שלמה מסע, נבנה; ומקבות והגרזן כל-כלי ברזל, לא-נשמע בבית בהיבנותו.  א ו,ח פתח, הצלע התיכונה, אל-כתף הבית, הימנית; ובלולים, יעלו על-התיכונה, ומן-התיכונה, אל-השלישים.  א ו,ט וייבן את-הבית, ויכלהו; ויספון את-הבית גבים, ושדרות בארזים.  א ו,י וייבן את-היציע על-כל-הבית, חמש אמות קומתו; ויאחוז את-הבית, בעצי ארזים.  {פ}

א ו,יא ויהי, דבר-יהוה, אל-שלמה, לאמור.  א ו,יב הבית הזה אשר-אתה בונה, אם-תלך בחוקותיי ואת-משפטיי תעשה, ושמרת את-כל-מצוותיי, ללכת בהם--והקימותי את-דברי איתך, אשר דיברתי אל-דויד אביך.  א ו,יג ושכנתי, בתוך בני ישראל; ולא אעזוב, את-עמי ישראל.  {פ}

א ו,יד וייבן שלמה את-הבית, ויכלהו.  א ו,טו וייבן את-קירות הבית מביתה, בצלעות ארזים--מקרקע הבית עד-קירות הסיפון, ציפה עץ מבית; ויצף את-קרקע הבית, בצלעות ברושים.  א ו,טז וייבן את-עשרים אמה מירכתי הבית, בצלעות ארזים, מן-הקרקע, עד-הקירות; וייבן לו מבית לדביר, לקודש הקודשים.  א ו,יז וארבעים באמה, היה הבית--הוא, ההיכל לפניי.  א ו,יח וארז אל-הבית, פנימה, מקלעת פקעים, ופטורי ציצים:  הכול ארז, אין אבן נראה.  א ו,יט ודביר בתוך-הבית מפנימה, הכין, לתיתן שם, את-ארון ברית יהוה.  א ו,כ ולפני הדביר עשרים אמה אורך ועשרים אמה רוחב, ועשרים אמה קומתו, ויצפהו, זהב סגור; ויצף מזבח, ארז.  א ו,כא ויצף שלמה את-הבית מפנימה, זהב סגור; ויעבר ברתוקות זהב, לפני הדביר, ויצפהו, זהב.  א ו,כב ואת-כל-הבית ציפה זהב, עד-תום כל-הבית; וכל-המזבח אשר-לדביר, ציפה זהב.  א ו,כג ויעש בדביר, שני כרובים עצי-שמן:  עשר אמות, קומתו.  א ו,כד וחמש אמות, כנף הכרוב האחת, וחמש אמות, כנף הכרוב השנית; עשר אמות, מקצות כנפיו ועד-קצות כנפיו.  א ו,כה ועשר, באמה, הכרוב, השני:  מידה אחת וקצב אחד, לשני הכרובים.  א ו,כו קומת הכרוב האחד, עשר באמה; וכן, הכרוב השני.  א ו,כז וייתן את-הכרובים בתוך הבית הפנימי, ויפרשו את-כנפי הכרובים, ותיגע כנף-האחד בקיר, וכנף הכרוב השני נוגעת בקיר השני; וכנפיהם אל-תוך הבית, נוגעות כנף אל-כנף.  א ו,כח ויצף את-הכרובים, זהב.  א ו,כט ואת כל-קירות הבית מסב קלע, פיתוחי מקלעות כרובים ותימורות, ופטורי, ציצים--מלפנים, ולחיצון.  א ו,ל ואת-קרקע הבית, ציפה זהב--לפנימה, ולחיצון.  א ו,לא ואת פתח הדביר, עשה דלתות עצי-שמן; האיל מזוזות, חמישית.  א ו,לב ושתי, דלתות עצי-שמן, וקלע עליהם מקלעות כרובים ותימורות ופטורי ציצים, וציפה זהב; וירד על-הכרובים ועל-התימורות, את-הזהב.  א ו,לג וכן עשה לפתח ההיכל, מזוזות עצי-שמן, מאת, רביעית.  א ו,לד ושתי דלתות, עצי ברושים; שני צלעים הדלת האחת, גלילים, ושני קלעים הדלת השנית, גלילים.  א ו,לה וקלע כרובים ותימורות, ופטורי ציצים; וציפה זהב, מיושר על-המחוקה.  א ו,לו וייבן את-החצר הפנימית, שלושה טורי גזית; וטור, כרותות ארזים.  א ו,לז בשנה, הרביעית, יוסד, בית יהוה--בירח, זיו.  א ו,לח ובשנה האחת עשרה בירח בול, הוא החודש השמיני, כלה הבית, לכל-דבריו ולכל-משפטיו; ויבנהו, שבע שנים.  א ז,א ואת-ביתו בנה שלמה, שלוש עשרה שנה; ויכל, את-כל-ביתו.  א ז,ב וייבן את-בית יער הלבנון, מאה אמה אורכו וחמישים אמה רוחבו, ושלושים אמה, קומתו; על, ארבעה טורי עמודי ארזים, וכרותות ארזים, על-העמודים.  א ז,ג וספון בארז, ממעל על-הצלעות אשר על-העמודים, ארבעים, וחמישה--חמישה עשר, הטור.  א ז,ד ושקופים, שלושה טורים; ומחזה אל-מחזה, שלוש פעמים.  א ז,ה וכל-הפתחים והמזוזות, רבועים שקף; ומול מחזה אל-מחזה, שלוש פעמים.  א ז,ו ואת אולם העמודים, עשה, חמישים אמה אורכו, ושלושים אמה רוחבו; ואולם, על-פניהם, ועמודים ועב, על-פניהם.  א ז,ז ואולם הכיסא אשר ישפוט-שם, אולם המשפט עשה; וספון בארז, מהקרקע עד-הקרקע.  א ז,ח וביתו אשר-יישב שם חצר האחרת, מבית לאולם, כמעשה הזה, היה; ובית יעשה לבת-פרעה, אשר לקח שלמה, כאולם, הזה.  א ז,ט כל-אלה אבנים יקרות, כמידות גזית, מגוררות במגרה, מבית ומחוץ; וממסד, עד-הטפחות, ומחוץ, עד-החצר הגדולה.  א ז,י ומיוסד, אבנים יקרות אבנים גדולות--אבני עשר אמות, ואבני שמונה אמות.  א ז,יא ומלמעלה, אבנים יקרות כמידות גזית--וארז.  א ז,יב וחצר הגדולה סביב, שלושה טורים גזית, וטור, כרותות ארזים; ולחצר בית-יהוה הפנימית, ולאולם הבית.  {פ}

א ז,יג וישלח המלך שלמה, וייקח את-חירם מצור.  א ז,יד בן-אישה אלמנה הוא ממטה נפתלי, ואביו איש-צורי חורש נחושת, ויימלא את-החכמה ואת-התבונה ואת-הדעת, לעשות כל-מלאכה בנחושת; ויבוא אל-המלך שלמה, ויעש את-כל-מלאכתו.  א ז,טו ויצר את-שני העמודים, נחושת:  שמונה עשרה אמה, קומת העמוד האחד, וחוט שתים-עשרה אמה, יסוב את-העמוד השני.  א ז,טז ושתי כותרות עשה, לתת על-ראשי העמודים--מוצק נחושת:  חמש אמות, קומת הכותרת האחת, וחמש אמות, קומת הכותרת השנית.  א ז,יז שבכים מעשה שבכה, גדילים מעשה שרשרות, לכותרות, אשר על-ראש העמודים--שבעה לכותרת האחת, ושבעה לכותרת השנית.  א ז,יח ויעש, את-העמודים; ושני טורים סביב על-השבכה האחת, לכסות את-הכותרות אשר על-ראש הרימונים, וכן עשה, לכותרת השנית.  א ז,יט וכותרות, אשר על-ראש העמודים--מעשה, שושן באולם:  ארבע, אמות.  א ז,כ וכותרות, על-שני העמודים, גם-ממעל מלעומת הבטן, אשר לעבר השבכה; והרימונים מאתיים טורים סביב, על הכותרת השנית.  א ז,כא ויקם, את-העמודים, לאולם, ההיכל; ויקם את-העמוד הימני, ויקרא את-שמו יכין, ויקם את-העמוד השמאלי, ויקרא את-שמו בועז.  א ז,כב ועל ראש העמודים, מעשה שושן; ותיתום, מלאכת העמודים.  א ז,כג ויעש את-הים, מוצק:  עשר באמה משפתו עד-שפתו עגול סביב, וחמש באמה קומתו, וקו שלושים באמה, יסוב אותו סביב.  א ז,כד ופקעים מתחת לשפתו סביב, סובבים אותו--עשר באמה, מקיפים את-הים סביב; שני טורים הפקעים, יצוקים ביצוקתו.  א ז,כה עומד על-שני עשר בקר, שלושה פונים צפונה ושלושה פונים ימה ושלושה פונים נגבה ושלושה פונים מזרחה, והים עליהם, מלמעלה; וכל-אחוריהם, ביתה.  א ז,כו ועובייו טפח, ושפתו כמעשה שפת-כוס פרח שושן; אלפיים בת, יכיל.  {פ}

א ז,כז ויעש את-המכונות עשר, נחושת:  ארבע באמה, אורך המכונה האחת, וארבע באמה רוחבה, ושלוש באמה קומתה.  א ז,כח וזה מעשה המכונה, מסגרות להם; ומסגרות, בין השלבים.  א ז,כט ועל-המסגרות אשר בין השלבים, אריות בקר וכרובים, ועל-השלבים, כן ממעל; ומתחת לאריות ולבקר, לויות מעשה מורד.  א ז,ל וארבעה אופני נחושת למכונה האחת, וסרני נחושת, וארבעה פעמותיו, כתפות להם; מתחת לכיור הכתפות יצוקות, מעבר איש לויות.  א ז,לא ופיהו מבית לכותרת ומעלה, באמה, ופיה עגול מעשה-כן, אמה וחצי האמה; וגם-על-פיה, מקלעות, ומסגרותיהם מרובעות, לא עגולות.  א ז,לב וארבעת האופנים, למתחת למסגרות, וידות האופנים, במכונה; וקומת האופן האחד, אמה וחצי האמה.  א ז,לג ומעשה, האופנים, כמעשה, אופן המרכבה; ידותם וגביהם, וחישוקיהם וחישוריהם--הכול מוצק.  א ז,לד וארבע כתפות--אל ארבע פינות, המכונה האחת; מן-המכונה, כתפיה.  א ז,לה ובראש המכונה, חצי האמה קומה--עגול סביב; ועל ראש המכונה ידותיה, ומסגרותיה ממנה.  א ז,לו ויפתח על-הלוחות, ידותיה, ועל מסגרותיה, כרובים אריות ותימורות--כמער-איש ולויות, סביב.  א ז,לז כזאת עשה, את עשר המכונות:  מוצק אחד מידה אחת, קצב אחד--לכולהנה.  {ס}

א ז,לח ויעש עשרה כיורות, נחושת:  ארבעים בת יכיל הכיור האחד, ארבע באמה הכיור האחד--כיור אחד על-המכונה האחת, לעשר המכונות.  א ז,לט וייתן, את-המכונות, חמש על-כתף הבית מימין, וחמש על-כתף הבית משמאלו; ואת-הים, נתן מכתף הבית הימנית קדמה--ממול נגב.  {ס}

א ז,מ ויעש חירום--את-הכיורות, ואת-היעים ואת-המזרקות; ויכל חירם, לעשות את-כל-המלאכה, אשר עשה למלך שלמה, בית יהוה.  א ז,מא עמודים שניים, וגולות הכותרות אשר-על-ראש העמודים שתיים; והשבכות שתיים--לכסות את-שתי גולות הכותרות, אשר על-ראש העמודים.  א ז,מב ואת-הרימונים ארבע מאות, לשתי השבכות--שני-טורים רימונים, לשבכה האחת, לכסות את-שתי גולות הכותרות, אשר על-פני העמודים.  א ז,מג ואת-המכונות, עשר; ואת-הכיורות עשרה, על-המכונות.  א ז,מד ואת-הים, האחד; ואת-הבקר שנים-עשר, תחת הים.  א ז,מה ואת-הסירות ואת-היעים ואת-המזרקות, ואת כל-הכלים האלה, אשר עשה חירם למלך שלמה, בית יהוה--נחושת, ממורט.  א ז,מו בכיכר הירדן יצקם המלך, במעבה האדמה, בין סוכות, ובין צרתן.  א ז,מז וינח שלמה את-כל-הכלים, מרוב מאוד מאוד--לא נחקר, משקל הנחושת.  א ז,מח ויעש שלמה--את כל-הכלים, אשר בית יהוה:  את, מזבח הזהב, ואת-השולחן אשר עליו לחם הפנים, זהב.  א ז,מט ואת-המנורות חמש מימין וחמש משמאל, לפני הדביר--זהב סגור; והפרח והנרות והמלקחיים, זהב.  א ז,נ והסיפות והמזמרות והמזרקות, והכפות והמחתות--זהב סגור; והפותות לדלתות הבית הפנימי לקודש הקודשים, לדלתי הבית להיכל--זהב.  {פ}

א ז,נא ותשלם, כל-המלאכה, אשר עשה המלך שלמה, בית יהוה; ויבא שלמה את-קודשי דויד אביו, את-הכסף ואת-הזהב ואת-הכלים--נתן, באוצרות בית יהוה.  {פ}

א ח,א אז יקהל שלמה את-זקני ישראל את-כל-ראשי המטות נשיאי האבות לבני ישראל, אל-המלך שלמה--ירושלים:  להעלות את-ארון ברית-יהוה, מעיר דויד--היא ציון.  א ח,ב וייקהלו אל-המלך שלמה, כל-איש ישראל, בירח האיתנים, בחג--הוא, החודש השביעי.  א ח,ג ויבואו, כול זקני ישראל; וישאו הכוהנים, את-הארון.  א ח,ד ויעלו את-ארון יהוה, ואת-אוהל מועד, ואת-כל-כלי הקודש, אשר באוהל; ויעלו אותם, הכוהנים והלויים.  א ח,ה והמלך שלמה, וכל-עדת ישראל הנועדים עליו, איתו, לפני הארון--מזבחים צאן ובקר, אשר לא-ייספרו ולא יימנו מרוב.  א ח,ו ויביאו הכוהנים את-ארון ברית-יהוה אל-מקומו, אל-דביר הבית--אל-קודש הקודשים:  אל-תחת, כנפי הכרובים.  א ח,ז כי הכרובים פורשים כנפיים, אל-מקום הארון; ויסוכו הכרובים על-הארון ועל-בדיו, מלמעלה.  א ח,ח ויאריכו, הבדים, וייראו ראשי הבדים מן-הקודש על-פני הדביר, ולא ייראו החוצה; ויהיו שם, עד היום הזה.  א ח,ט אין, בארון, רק שני לוחות האבנים, אשר הניח שם משה בחורב--אשר כרת יהוה עם-בני ישראל, בצאתם מארץ מצריים.  א ח,י ויהי, בצאת הכוהנים מן-הקודש; והענן מלא, את-בית יהוה.  א ח,יא ולא-יכלו הכוהנים לעמוד לשרת, מפני הענן:  כי-מלא כבוד-יהוה, את-בית יהוה.  {פ}

א ח,יב אז, אמר שלמה:  יהוה אמר, לשכון בערפל.  א ח,יג בנה בניתי בית זבול, לך--מכון לשבתך, עולמים.  א ח,יד ויסב המלך, את-פניו, ויברך, את כל-קהל ישראל; וכל-קהל ישראל, עומד.  א ח,טו ויאמר, ברוך יהוה אלוהי ישראל, אשר דיבר בפיו, את דויד אבי; ובידו מילא, לאמור.  א ח,טז מן-היום, אשר הוצאתי את-עמי את-ישראל ממצריים, לא-בחרתי בעיר מכול שבטי ישראל, לבנות בית להיות שמי שם; ואבחר בדויד, להיות על-עמי ישראל.  א ח,יז ויהי, עם-לבב דויד אבי--לבנות בית, לשם יהוה אלוהי ישראל.  א ח,יח ויאמר יהוה, אל-דויד אבי, יען אשר היה עם-לבבך, לבנות בית לשמי--הטיבות, כי היה עם-לבבך.  א ח,יט רק אתה, לא תבנה הבית:  כי אם-בנך היוצא מחלציך, הוא-יבנה הבית לשמי.  א ח,כ ויקם יהוה, את-דברו אשר דיבר; ואקום תחת דויד אבי ואשב על-כיסא ישראל, כאשר דיבר יהוה, ואבנה הבית, לשם יהוה אלוהי ישראל.  א ח,כא ואשים שם מקום לארון, אשר-שם ברית יהוה, אשר כרת עם-אבותינו, בהוציאו אותם מארץ מצריים.  {ס}

א ח,כב ויעמוד שלמה, לפני מזבח יהוה, נגד, כל-קהל ישראל; ויפרוש כפיו, השמיים.  א ח,כג ויאמר, יהוה אלוהי ישראל אין-כמוך אלוהים, בשמיים ממעל, ועל-הארץ מתחת:  שומר הברית, והחסד, לעבדיך, ההולכים לפניך בכל-ליבם.  א ח,כד אשר שמרת, לעבדך דויד אבי, את אשר-דיברת, לו; ותדבר בפיך ובידך מילאת, כיום הזה.  א ח,כה ועתה יהוה אלוהי ישראל, שמור לעבדך דויד אבי את אשר דיברת לו לאמור, לא-ייכרת לך איש מלפניי, יושב על-כיסא ישראל:  רק אם-ישמרו בניך את-דרכם, ללכת לפניי, כאשר הלכת, לפניי.  א ח,כו ועתה, אלוהי ישראל--ייאמן נא, דברך, אשר דיברת, לעבדך דויד אבי.  א ח,כז כי, האומנם, יישב אלוהים, על-הארץ; הנה השמיים ושמי השמיים, לא יכלכלוך--אף, כי-הבית הזה אשר בניתי.  א ח,כח ופנית אל-תפילת עבדך, ואל-תחינתו--יהוה אלוהיי:  לשמוע אל-הרינה ואל-התפילה, אשר עבדך מתפלל לפניך היום.  א ח,כט להיות עיניך פתוחות אל-הבית הזה, לילה ויום, אל-המקום, אשר אמרת יהיה שמי שם--לשמוע, אל-התפילה, אשר יתפלל עבדך, אל-המקום הזה.  א ח,ל ושמעת אל-תחינת עבדך, ועמך ישראל, אשר יתפללו, אל-המקום הזה; ואתה תשמע אל-מקום שבתך, אל-השמיים, ושמעת, וסלחת.  א ח,לא את אשר יחטא איש לריעהו, ונשא-בו אלה להאלותו; ובא, אלה לפני מזבחך--בבית הזה.  א ח,לב ואתה תשמע השמיים, ועשית ושפטת את-עבדיך--להרשיע רשע, לתת דרכו בראשו; ולהצדיק צדיק, לתת לו כצדקתו.  א ח,לג בהינגף עמך ישראל, לפני אויב--אשר יחטאו-לך; ושבו אליך והודו את-שמך, והתפללו והתחננו אליך בבית הזה.  א ח,לד ואתה, תשמע השמיים, וסלחת, לחטאת עמך ישראל; והשבותם, אל-האדמה, אשר נתת, לאבותם.  {ס}

א ח,לה בהיעצר שמיים ולא-יהיה מטר, כי יחטאו-לך; והתפללו אל-המקום הזה, והודו את-שמך, ומחטאתם ישובון, כי תענם.  א ח,לו ואתה תשמע השמיים, וסלחת לחטאת עבדיך ועמך ישראל--כי תורם את-הדרך הטובה, אשר ילכו-בה; ונתת מטר על-ארצך, אשר-נתת לעמך לנחלה.  {ס}

א ח,לז רעב כי-יהיה בארץ, דבר כי-יהיה שידפון יירקון ארבה חסיל כי יהיה, כי יצר-לו אויבו, בארץ שעריו--כל-נגע, כל-מחלה.  א ח,לח כל-תפילה כל-תחינה, אשר תהיה לכל-האדם, לכול, עמך ישראל--אשר יידעון, איש נגע לבבו, ופרש כפיו, אל-הבית הזה.  א ח,לט ואתה תשמע השמיים מכון שבתך, וסלחת ועשית, ונתת לאיש ככל-דרכיו, אשר תדע את-לבבו:  כי-אתה ידעת לבדך, את-לבב כל-בני האדם.  א ח,מ למען, ייראוך, כל-הימים, אשר-הם חיים על-פני האדמה--אשר נתת, לאבותינו.  א ח,מא וגם, אל-הנוכרי, אשר לא-מעמך ישראל, הוא; ובא מארץ רחוקה, למען שמך.  א ח,מב כי ישמעון, את-שמך הגדול, ואת-ידך החזקה, וזרועך הנטויה; ובא והתפלל, אל-הבית הזה.  א ח,מג אתה תשמע השמיים, מכון שבתך, ועשית, ככול אשר-יקרא אליך הנוכרי--למען יידעון כל-עמי הארץ את-שמך, ליראה אותך כעמך ישראל, ולדעת, כי-שמך נקרא על-הבית הזה אשר בניתי.  א ח,מד כי-ייצא עמך למלחמה על-אויבו, בדרך אשר תשלחם; והתפללו אל-יהוה, דרך העיר אשר בחרת בה, והבית, אשר-בניתי לשמך.  א ח,מה ושמעת, השמיים, את-תפילתם, ואת-תחינתם; ועשית, משפטם.  א ח,מו כי יחטאו-לך, כי אין אדם אשר לא-יחטא, ואנפת בם, ונתתם לפני אויב; ושבום שוביהם אל-ארץ האויב, רחוקה או קרובה.  א ח,מז והשיבו, אל-ליבם, בארץ, אשר נשבו-שם; ושבו והתחננו אליך, בארץ שוביהם לאמור, חטאנו והעווינו, רשענו.  א ח,מח ושבו אליך, בכל-לבבם ובכל-נפשם, בארץ אויביהם, אשר-שבו אותם; והתפללו אליך, דרך ארצם אשר נתת לאבותם, העיר אשר בחרת, והבית אשר-בניתי לשמך.  א ח,מט ושמעת השמיים מכון שבתך, את-תפילתם ואת-תחינתם; ועשית, משפטם.  א ח,נ וסלחת לעמך אשר חטאו-לך, ולכל-פשעיהם אשר פשעו-בך; ונתתם לרחמים לפני שוביהם, וריחמום.  א ח,נא כי-עמך ונחלתך, הם, אשר הוצאת ממצריים, מתוך כור הברזל.  א ח,נב להיות עיניך פתוחות אל-תחינת עבדך, ואל-תחינת עמך ישראל, לשמוע אליהם, בכול קוראם אליך.  א ח,נג כי-אתה הבדלתם לך, לנחלה, מכול, עמי הארץ:  כאשר דיברת ביד משה עבדך, בהוציאך את-אבותינו ממצריים--אדוניי יהוה.  {פ}

א ח,נד ויהי ככלות שלמה, להתפלל אל-יהוה, את כל-התפילה והתחינה, הזאת; קם מלפני מזבח יהוה, מכרוע על-ברכיו, וכפיו, פרושות השמיים.  א ח,נה ויעמוד--ויברך, את כל-קהל ישראל:  קול גדול, לאמור.  א ח,נו ברוך יהוה, אשר נתן מנוחה לעמו ישראל, ככול, אשר דיבר:  לא-נפל דבר אחד, מכול דברו הטוב, אשר דיבר, ביד משה עבדו.  א ח,נז יהי יהוה אלוהינו עימנו, כאשר היה עם-אבותינו:  אל-יעזבנו, ואל-ייטשנו.  א ח,נח להטות לבבנו, אליו--ללכת בכל-דרכיו, ולשמור מצוותיו וחוקיו ומשפטיו, אשר ציווה, את-אבותינו.  א ח,נט ויהיו דבריי אלה, אשר התחננתי לפני יהוה, קרובים אל-יהוה אלוהינו, יומם ולילה:  לעשות משפט עבדו, ומשפט עמו ישראל--דבר-יום ביומו.  א ח,ס למען, דעת כל-עמי הארץ, כי יהוה, הוא האלוהים:  אין, עוד.  א ח,סא והיה לבבכם שלם, עם יהוה אלוהינו, ללכת בחוקיו ולשמור מצוותיו, כיום הזה.  א ח,סב והמלך, וכל-ישראל עימו, זובחים זבח, לפני יהוה.  א ח,סג ויזבח שלמה, את זבח השלמים אשר זבח ליהוה, בקר עשרים ושניים אלף, וצאן מאה ועשרים אלף; ויחנכו את-בית יהוה, המלך וכל-בני ישראל.  א ח,סד ביום ההוא, קידש המלך את-תוך החצר אשר לפני בית-יהוה--כי-עשה שם את-העולה ואת-המנחה, ואת חלבי השלמים:  כי-מזבח הנחושת, אשר לפני יהוה, קטון מהכיל את-העולה ואת-המנחה, ואת חלבי השלמים.  א ח,סה ויעש שלמה בעת-ההיא את-החג וכל-ישראל עימו קהל גדול מלבוא חמת עד-נחל מצריים, לפני יהוה אלוהינו, שבעת ימים, ושבעת ימים--ארבעה עשר, יום.  א ח,סו ביום השמיני שילח את-העם, ויברכו את-המלך; וילכו לאוהליהם, שמחים וטובי לב, על כל-הטובה אשר עשה יהוה לדויד עבדו, ולישראל עמו.  א ט,א ויהי ככלות שלמה, לבנות את-בית-יהוה ואת-בית המלך, ואת כל-חשק שלמה, אשר חפץ לעשות.  {פ}

א ט,ב ויירא יהוה אל-שלמה, שנית, כאשר נראה אליו, בגבעון.  א ט,ג ויאמר יהוה אליו, שמעתי את-תפילתך ואת-תחינתך אשר התחננת לפניי--הקדשתי את-הבית הזה אשר בנית, לשום-שמי שם עד-עולם; והיו עיניי וליבי שם, כל-הימים.  א ט,ד ואתה אם-תלך לפניי, כאשר הלך דויד אביך בתום-לבב וביושר, לעשות, ככול אשר ציוויתיך--חוקיי ומשפטיי, תשמור.  א ט,ה והקימותי את-כיסא ממלכתך, על-ישראל--לעולם:  כאשר דיברתי, על-דויד אביך לאמור, לא-ייכרת לך איש, מעל כיסא ישראל.  א ט,ו אם-שוב תשובון אתם ובניכם, מאחריי, ולא תשמרו מצוותיי חוקותיי, אשר נתתי לפניכם; והלכתם, ועבדתם אלוהים אחרים, והשתחוויתם, להם.  א ט,ז והכרתי את-ישראל, מעל פני האדמה אשר נתתי להם, ואת-הבית אשר הקדשתי לשמי, אשלח מעל פניי; והיה ישראל למשל ולשנינה, בכל-העמים.  א ט,ח והבית הזה יהיה עליון, כל-עובר עליו יישום ושרק; ואמרו, על-מה עשה יהוה ככה, לארץ הזאת, ולבית הזה.  א ט,ט ואמרו, על אשר עזבו את-יהוה אלוהיהם אשר הוציא את-אבותם מארץ מצריים, ויחזיקו באלוהים אחרים, וישתחוו להם ויעבדום; על-כן, הביא יהוה עליהם, את כל-הרעה, הזאת.  {פ}

א ט,י ויהי, מקצה עשרים שנה, אשר-בנה שלמה, את-שני הבתים--את-בית יהוה, ואת-בית המלך.  א ט,יא חירם מלך-צור נישא את-שלמה בעצי ארזים ובעצי ברושים, ובזהב--לכל-חפצו; אז ייתן המלך שלמה לחירם, עשרים עיר, בארץ, הגליל.  א ט,יב וייצא חירם, מצור, לראות את-הערים, אשר נתן-לו שלמה; ולא ישרו, בעיניו.  א ט,יג ויאמר--מה הערים האלה, אשר-נתת לי אחי; ויקרא להם ארץ כבול, עד היום הזה.  {פ}

א ט,יד וישלח חירם, למלך, מאה ועשרים, כיכר זהב.  א ט,טו וזה דבר-המס אשר-העלה המלך שלמה, לבנות את-בית יהוה ואת-ביתו ואת-המילוא, ואת, חומת ירושלים; ואת-חצור ואת-מגידו, ואת-גזר.  א ט,טז פרעה מלך-מצריים עלה, וילכוד את-גזר וישרפה באש, ואת-הכנעני היושב בעיר, הרג; וייתנה, שילוחים, לבתו, אשת שלמה.  א ט,יז וייבן שלמה את-גזר, ואת-בית חורון תחתון.  א ט,יח ואת-בעלת ואת-תדמור במדבר, בארץ.  א ט,יט ואת כל-ערי המסכנות, אשר היו לשלמה, ואת ערי הרכב, ואת ערי הפרשים; ואת חשק שלמה, אשר חשק לבנות בירושלים ובלבנון, ובכול, ארץ ממשלתו.  א ט,כ כל-העם הנותר מן-האמורי החיתי הפריזי, החיווי והיבוסי, אשר לא-מבני ישראל, המה.  א ט,כא בניהם, אשר נותרו אחריהם בארץ, אשר לא-יכלו בני ישראל, להחרימם; ויעלם שלמה למס-עובד, עד היום הזה.  א ט,כב ומבני, ישראל, לא-נתן שלמה, עבד:  כי-הם אנשי המלחמה, ועבדיו ושריו ושלישיו, ושרי רכבו, ופרשיו.  {ס}

א ט,כג אלה שרי הניצבים, אשר על-המלאכה לשלמה, חמישים, וחמש מאות--הרודים בעם, העושים במלאכה.  א ט,כד אך בת-פרעה, עלתה מעיר דויד, אל-ביתה, אשר בנה-לה; אז, בנה את-המילוא.  א ט,כה והעלה שלמה שלוש פעמים בשנה עולות ושלמים, על-המזבח אשר בנה ליהוה, והקטר איתו, אשר לפני יהוה; ושילם, את-הבית.  א ט,כו ואוני עשה המלך שלמה בעציון-גבר אשר את-אילות, על-שפת ים-סוף--בארץ אדום.  א ט,כז וישלח חירם באוני, את-עבדיו, אנשי אונייות, יודעי הים--עם, עבדי שלמה.  א ט,כח ויבואו אופירה--ויקחו משם זהב, ארבע-מאות ועשרים כיכר; ויביאו, אל-המלך שלמה.  {פ}

א י,א ומלכת-שבא, שומעת את-שמע שלמה--לשם יהוה; ותבוא לנסותו, בחידות.  א י,ב ותבוא ירושלימה, בחיל כבד מאוד, גמלים נושאים בשמים וזהב רב-מאוד, ואבן יקרה; ותבוא, אל-שלמה, ותדבר אליו, את כל-אשר היה עם-לבבה.  א י,ג ויגד-לה שלמה, את-כל-דבריה:  לא-היה דבר נעלם מן-המלך, אשר לא הגיד לה.  א י,ד ותרא, מלכת-שבא, את, כל-חכמת שלמה; והבית, אשר בנה.  א י,ה ומאכל שולחנו ומושב עבדיו ומעמד משרתיו ומלבושיהם, ומשקיו, ועולתו, אשר יעלה בית יהוה; ולא-היה בה עוד, רוח.  א י,ו ותאמר, אל-המלך, אמת היה הדבר, אשר שמעתי בארצי--על-דבריך, ועל-חכמתך.  א י,ז ולא-האמנתי לדברים, עד אשר-באתי ותראינה עיניי, והנה לא-הוגד-לי, החצי:  הוספת חכמה וטוב, אל-השמועה אשר שמעתי.  א י,ח אשרי אנשיך, אשרי עבדיך אלה, העומדים לפניך תמיד, השומעים את-חכמתך.  א י,ט יהי יהוה אלוהיך, ברוך, אשר חפץ בך, לתיתך על-כיסא ישראל--באהבת יהוה את-ישראל, לעולם, וישימך למלך, לעשות משפט וצדקה.  א י,י ותיתן למלך מאה ועשרים כיכר זהב, ובשמים הרבה מאוד--ואבן יקרה; לא בא כבושם ההוא עוד לרוב, אשר-נתנה מלכת-שבא למלך שלמה.  א י,יא וגם אוני חירם, אשר-נשא זהב מאופיר:  הביא מאופיר עצי אלמוגים, הרבה מאוד--ואבן יקרה.  א י,יב ויעש המלך את-עצי האלמוגים מסעד לבית-יהוה, ולבית המלך, וכינורות ונבלים, לשרים; לא בא-כן עצי אלמוגים, ולא נראה, עד, היום הזה.  א י,יג והמלך שלמה נתן למלכת-שבא, את-כל-חפצה אשר שאלה, מלבד אשר נתן-לה, כיד המלך שלמה; ותפן ותלך לארצה, היא ועבדיה.  {פ}

א י,יד ויהי משקל הזהב, אשר-בא לשלמה בשנה אחת--שש מאות שישים ושש, כיכר זהב.  א י,טו לבד מאנשי התרים, ומסחר הרוכלים, וכל-מלכי הערב, ופחות הארץ.  א י,טז ויעש המלך שלמה מאתיים צינה, זהב שחוט; שש-מאות זהב, יעלה על-הצינה האחת.  א י,יז ושלוש-מאות מגינים, זהב שחוט--שלושת מנים זהב, יעלה על-המגן האחת; וייתנם המלך, בית יער הלבנון.  {פ}

א י,יח ויעש המלך כיסא-שן, גדול; ויצפהו, זהב מופז.  א י,יט שש מעלות לכיסא, וראש-עגול לכיסא מאחריו, וידות מזה ומזה, אל-מקום השבת; ושניים אריות, עומדים אצל הידות.  א י,כ ושנים עשר אריים, עומדים שם על-שש המעלות--מזה ומזה; לא-נעשה כן, לכל-ממלכות.  א י,כא וכול כלי משקה המלך שלמה, זהב, וכול כלי בית-יער הלבנון, זהב סגור:  אין כסף, לא נחשב בימי שלמה--למאומה.  א י,כב כי אוני תרשיש למלך בים, עם אוני חירם; אחת לשלוש שנים תבוא אוני תרשיש, נושאת זהב וכסף, שנהבים וקופים, ותוכיים.  א י,כג ויגדל המלך שלמה, מכול מלכי הארץ--לעושר, ולחכמה.  א י,כד וכל-הארץ--מבקשים, את-פני שלמה:  לשמוע, את-חכמתו, אשר-נתן אלוהים, בליבו.  א י,כה והמה מביאים איש מנחתו כלי כסף וכלי זהב ושלמות, ונשק ובשמים, סוסים, ופרדים--דבר-שנה, בשנה.  {ס}

א י,כו ויאסוף שלמה, רכב ופרשים, ויהי-לו אלף וארבע-מאות רכב, ושנים-עשר אלף פרשים; וינחם בערי הרכב, ועם-המלך בירושלים.  א י,כז וייתן המלך את-הכסף בירושלים, כאבנים; ואת הארזים, נתן כשקמים אשר-בשפילה--לרוב.  א י,כח ומוצא הסוסים אשר לשלמה, ממצריים; ומקוה--סוחרי המלך, יקחו מקוה במחיר.  א י,כט ותעלה ותצא מרכבה ממצריים, בשש מאות כסף, וסוס, בחמישים ומאה; וכן לכל-מלכי החיתים, ולמלכי ארם--בידם יוציאו.  {פ}

א יא,א והמלך שלמה, אהב נשים נוכרייות רבות--ואת-בת-פרעה:  מואבייות עמונייות אדומייות, צידנייות חיתייות.  א יא,ב מן-הגויים, אשר אמר-יהוה אל-בני ישראל לא-תבואו בהם והם לא-יבואו בכם, אכן יטו את-לבבכם, אחרי אלוהיהם--בהם דבק שלמה, לאהבה.  א יא,ג ויהי-לו נשים, שרות שבע מאות, ופילגשים, שלוש מאות; ויטו נשיו, את-ליבו.  א יא,ד ויהי, לעת זקנת שלמה, נשיו הטו את-לבבו, אחרי אלוהים אחרים; ולא-היה לבבו שלם עם-יהוה אלוהיו, כלבב דויד אביו.  א יא,ה וילך שלמה--אחרי עשתורת, אלוהי צידונים; ואחרי מלכום, שיקוץ עמונים.  א יא,ו ויעש שלמה הרע, בעיני יהוה; ולא מילא אחרי יהוה, כדויד אביו.  {ס}

א יא,ז אז יבנה שלמה במה, לכמוש שיקוץ מואב, בהר, אשר על-פני ירושלים; ולמולך, שיקוץ בני עמון.  א יא,ח וכן עשה, לכל-נשיו הנוכרייות, מקטירות ומזבחות, לאלוהיהן.  א יא,ט ויתאנף יהוה, בשלמה:  כי-נטה לבבו, מעם יהוה אלוהי ישראל, הנראה אליו, פעמיים.  א יא,י וציווה אליו, על-הדבר הזה, לבלתי-לכת, אחרי אלוהים אחרים; ולא שמר, את אשר-ציווה יהוה.  {פ}

א יא,יא ויאמר יהוה לשלמה, יען אשר הייתה-זאת עימך, ולא שמרת בריתי וחוקותיי, אשר ציוויתי עליך--קרוע אקרע את-הממלכה מעליך, ונתתיה לעבדך.  א יא,יב אך-בימיך לא אעשנה, למען דויד אביך:  מיד בנך, אקרענה.  א יא,יג רק את-כל-הממלכה לא אקרע, שבט אחד אתן לבנך:  למען דויד עבדי, ולמען ירושלים אשר בחרתי.  {ס}

א יא,יד ויקם יהוה שטן לשלמה, את הדד האדומי:  מזרע המלך הוא, באדום.  א יא,טו ויהי, בהיות דויד את-אדום, בעלות יואב שר הצבא, לקבר את-החללים; ויך כל-זכר, באדום.  א יא,טז כי ששת חודשים ישב-שם יואב, וכל-ישראל, עד-הכרית כל-זכר, באדום.  א יא,יז ויברח אדד הוא ואנשים אדומיים מעבדי אביו, איתו--לבוא מצריים; והדד, נער קטן.  א יא,יח ויקומו, ממדיין, ויבואו, פארן; ויקחו אנשים עימם מפארן, ויבואו מצריים אל-פרעה מלך-מצריים, וייתן-לו בית ולחם אמר לו, וארץ נתן לו.  א יא,יט וימצא הדד חן בעיני פרעה, מאוד; וייתן-לו אישה את-אחות אשתו, אחות תחפנס הגבירה.  א יא,כ ותלד לו אחות תחפנס, את גנובת בנו, ותגמלהו תחפנס, בתוך בית פרעה; ויהי גנובת בית פרעה, בתוך בני פרעה.  א יא,כא והדד שמע במצריים, כי-שכב דויד עם-אבותיו, וכי-מת, יואב שר-הצבא; ויאמר הדד אל-פרעה, שלחני ואלך אל-ארצי.  א יא,כב ויאמר לו פרעה, כי מה-אתה חסר עימי, והנך מבקש, ללכת אל-ארצך; ויאמר לא, כי שלח תשלחני.  א יא,כג ויקם אלוהים לו שטן, את-רזון בן-אלידע:  אשר ברח, מאת הדדעזר מלך-צובה--אדוניו.  א יא,כד ויקבוץ עליו, אנשים, ויהי שר-גדוד, בהרוג דויד אותם; וילכו דמשק ויישבו בה, וימלכו בדמשק.  א יא,כה ויהי שטן לישראל כל-ימי שלמה, ואת-הרעה אשר הדד; ויקץ, בישראל, וימלוך, על-ארם.  {פ}

א יא,כו וירובעם בן-נבט אפרתי מן-הצרדה, ושם אימו צרועה אישה אלמנה, עבד, לשלמה; וירם יד, במלך.  א יא,כז וזה הדבר, אשר-הרים יד במלך:  שלמה, בנה את-המילוא--סגר, את-פרץ עיר דויד אביו.  א יא,כח והאיש ירובעם, גיבור חיל; וירא שלמה את-הנער, כי-עושה מלאכה הוא, ויפקד אותו, לכל-סבל בית יוסף.  {ס}

א יא,כט ויהי בעת ההיא, וירובעם יצא מירושלים; וימצא אותו אחייה השילוני הנביא בדרך, והוא מתכסה בשלמה חדשה, ושניהם לבדם, בשדה.  א יא,ל ויתפוש אחייה, בשלמה החדשה אשר עליו; ויקרעהא--שנים עשר, קרעים.  א יא,לא ויאמר, לירובעם, קח-לך, עשרה קרעים:  כי כה אמר יהוה אלוהי ישראל, הנני קורע את-הממלכה מיד שלמה, ונתתי לך, את עשרה השבטים.  א יא,לב והשבט האחד, יהיה-לו--למען עבדי דויד, ולמען ירושלים, העיר אשר בחרתי בה, מכול שבטי ישראל.  א יא,לג יען אשר עזבוני, וישתחוו לעשתורת אלוהי צידונין, לכמוש אלוהי מואב, ולמלכום אלוהי בני-עמון; ולא-הלכו בדרכיי, לעשות הישר בעיניי וחוקותיי ומשפטיי--כדויד אביו.  א יא,לד ולא-אקח את-כל-הממלכה, מידו:  כי נשיא אשיתנו, כול ימי חייו, למען דויד עבדי אשר בחרתי אותו, אשר שמר מצוותיי וחוקותיי.  א יא,לה ולקחתי המלוכה, מיד בנו; ונתתיה לך, את עשרת השבטים.  א יא,לו ולבנו, אתן שבט-אחד--למען היות-ניר לדויד-עבדי כל-הימים לפניי, בירושלים, העיר אשר בחרתי לי, לשום שמי שם.  א יא,לז ואותך אקח--ומלכת, בכול אשר-תאווה נפשך; והיית מלך, על-ישראל.  א יא,לח והיה, אם-תשמע את-כל-אשר אצווך, והלכת בדרכיי ועשית הישר בעיניי לשמור חוקותיי ומצוותיי, כאשר עשה דויד עבדי--והייתי עימך, ובניתי לך בית-נאמן כאשר בניתי לדויד, ונתתי לך, את-ישראל.  א יא,לט ואענה את-זרע דויד, למען זאת--אך, לא כל-הימים.  {ס}

א יא,מ ויבקש שלמה, להמית את-ירובעם; ויקם ירובעם, ויברח מצריים אל-שישק מלך-מצריים, ויהי במצריים, עד-מות שלמה.  {ס}

א יא,מא ויתר דברי שלמה וכל-אשר עשה, וחכמתו--הלוא-הם כתובים, על-ספר דברי שלמה.  א יא,מב והימים, אשר מלך שלמה בירושלים על-כל-ישראל--ארבעים, שנה.  א יא,מג וישכב שלמה, עם-אבותיו, וייקבר, בעיר דויד אביו; וימלוך רחבעם בנו, תחתיו.  {ס}

א יב,א וילך רחבעם, שכם:  כי שכם בא כל-ישראל, להמליך אותו.  א יב,ב ויהי כשמוע ירובעם בן-נבט, והוא עודנו במצריים, אשר ברח, מפני המלך שלמה; ויישב ירובעם, במצריים.  א יב,ג וישלחו, ויקראו-לו, ויבוא ירובעם, וכל-קהל ישראל; וידברו, אל-רחבעם לאמור.  א יב,ד אביך, הקשה את-עולנו; ואתה עתה הקל מעבודת אביך הקשה, ומעולו הכבד אשר-נתן עלינו--ונעבדך.  א יב,ה ויאמר אליהם, לכו-עד שלושה ימים--ושובו אליי; וילכו, העם.  א יב,ו וייוועץ המלך רחבעם, את-הזקנים אשר-היו עומדים את-פני שלמה אביו, בהיותו חי, לאמור:  איך אתם נועצים, להשיב את-העם-הזה דבר.  א יב,ז וידברו אליו לאמור, אם-היום תהיה-עבד לעם הזה ועבדתם, ועניתם, ודיברת אליהם דברים טובים--והיו לך עבדים, כל-הימים.  א יב,ח ויעזוב את-עצת הזקנים, אשר יעצוהו; וייוועץ, את-הילדים אשר גדלו איתו, אשר העומדים, לפניו.  א יב,ט ויאמר אליהם, מה אתם נועצים, ונשיב דבר, את-העם הזה--אשר דיברו אליי, לאמור, הקל מן-העול, אשר-נתן אביך עלינו.  א יב,י וידברו אליו, הילדים אשר גדלו איתו לאמור, כה-תאמר לעם הזה אשר דיברו אליך לאמור אביך הכביד את-עולנו, ואתה הקל מעלינו:  כה תדבר אליהם, קטוני עבה ממותני אבי.  א יב,יא ועתה, אבי העמיס עליכם עול כבד, ואני, אוסיף על-עולכם; אבי, ייסר אתכם בשוטים, ואני, אייסר אתכם בעקרבים.  א יב,יב ויבוא ירובעם וכל-העם אל-רחבעם, ביום השלישי, כאשר דיבר המלך לאמור, שובו אליי ביום השלישי.  א יב,יג ויען המלך את-העם, קשה; ויעזוב את-עצת הזקנים, אשר יעצוהו.  א יב,יד וידבר אליהם, כעצת הילדים לאמור, אבי הכביד את-עולכם, ואני אוסיף על-עולכם; אבי, ייסר אתכם בשוטים, ואני, אייסר אתכם בעקרבים.  א יב,טו ולא-שמע המלך, אל-העם:  כי-הייתה סיבה, מעם יהוה, למען הקים את-דברו אשר דיבר יהוה ביד אחייה השילוני, אל-ירובעם בן-נבט.  א יב,טז וירא כל-ישראל, כי לא-שמע המלך אליהם, וישיבו העם את-המלך דבר לאמור מה-לנו חלק בדויד ולא-נחלה בבן-ישי לאוהליך ישראל, עתה ראה ביתך דויד; וילך ישראל, לאוהליו.  א יב,יז ובני ישראל, היושבים בערי יהודה--וימלוך עליהם, רחבעם.  {פ}

א יב,יח וישלח המלך רחבעם, את-אדורם אשר על-המס, וירגמו כל-ישראל בו אבן, וימות; והמלך רחבעם, התאמץ לעלות במרכבה, לנוס, ירושלים.  א יב,יט ויפשעו ישראל בבית דויד, עד היום הזה.  {ס}

א יב,כ ויהי כשמוע כל-ישראל, כי-שב ירובעם, וישלחו ויקראו אותו אל-העדה, וימליכו אותו על-כל-ישראל:  לא היה אחרי בית-דויד, זולתי שבט-יהודה לבדו.  א יב,כא ויבוא רחבעם, ירושלים, ויקהל את-כל-בית יהודה ואת-שבט בנימין מאה ושמונים אלף בחור, עושה מלחמה--להילחם, עם-בית ישראל, להשיב את-המלוכה, לרחבעם בן-שלמה.  {פ}

א יב,כב ויהי דבר האלוהים, אל-שמעיה איש-האלוהים לאמור.  א יב,כג אמור, אל-רחבעם בן-שלמה מלך יהודה, ואל-כל-בית יהודה, ובנימין; ויתר העם, לאמור.  א יב,כד כה אמר יהוה לא-תעלו ולא-תילחמון עם-אחיכם בני-ישראל, שובו איש לביתו--כי מאיתי נהיה, הדבר הזה; וישמעו את-דבר יהוה, וישובו ללכת כדבר יהוה.  {ס}

א יב,כה וייבן ירובעם את-שכם בהר אפריים, ויישב בה; וייצא משם, וייבן את-פנואל.  א יב,כו ויאמר ירובעם, בליבו:  עתה תשוב הממלכה, לבית דויד.  א יב,כז אם-יעלה העם הזה, לעשות זבחים בבית-יהוה בירושלים, ושב לב העם הזה אל-אדוניהם, אל-רחבעם מלך יהודה; והרגוני, ושבו אל-רחבעם מלך-יהודה.  א יב,כח וייוועץ המלך--ויעש, שני עגלי זהב; ויאמר אליהם, רב-לכם מעלות ירושלים--הנה אלוהיך ישראל, אשר העלוך מארץ מצריים.  א יב,כט וישם את-האחד, בבית-אל; ואת-האחד, נתן בדן.  א יב,ל ויהי הדבר הזה, לחטאת; וילכו העם לפני האחד, עד-דן.  א יב,לא ויעש, את-בית במות; ויעש כוהנים מקצות העם, אשר לא-היו מבני לוי.  א יב,לב ויעש ירובעם חג בחודש השמיני בחמישה-עשר יום לחודש כחג אשר ביהודה, ויעל על-המזבח--כן עשה בבית-אל, לזבח לעגלים אשר-עשה; והעמיד בבית אל, את-כוהני הבמות אשר עשה.  א יב,לג ויעל על-המזבח אשר-עשה בבית-אל, בחמישה עשר יום בחודש השמיני--בחודש, אשר-בדא מליבו; ויעש חג לבני ישראל, ויעל על-המזבח להקטיר.  {פ}

א יג,א והנה איש אלוהים, בא מיהודה בדבר יהוה--אל-בית-אל; וירובעם עומד על-המזבח, להקטיר.  א יג,ב ויקרא על-המזבח, בדבר יהוה, ויאמר מזבח מזבח, כה אמר יהוה:  הנה-בן נולד לבית-דויד, יאשייהו שמו, וזבח עליך את-כוהני הבמות המקטירים עליך, ועצמות אדם ישרפו עליך.  א יג,ג ונתן ביום ההוא מופת, לאמור, זה המופת, אשר דיבר יהוה:  הנה המזבח נקרע, ונשפך הדשן אשר-עליו.  א יג,ד ויהי כשמוע המלך את-דבר איש-האלוהים, אשר קרא על-המזבח בבית-אל, וישלח ירובעם את-ידו מעל המזבח, לאמור תפשוהו; ותיבש ידו אשר שלח עליו, ולא יכול להשיבה אליו.  א יג,ה והמזבח נקרע, ויישפך הדשן מן-המזבח:  כמופת, אשר נתן איש האלוהים--בדבר יהוה.  א יג,ו ויען המלך ויאמר אל-איש האלוהים, חל-נא את-פני יהוה אלוהיך והתפלל בעדי, ותשוב ידי, אליי; ויחל איש-האלוהים, את-פני יהוה, ותשב יד-המלך אליו, ותהי כבראשונה.  א יג,ז וידבר המלך אל-איש האלוהים, בואה-איתי הביתה וסעדה; ואתנה לך, מתת.  א יג,ח ויאמר איש-האלוהים, אל-המלך, אם-תיתן-לי את-חצי ביתך, לא אבוא עימך; ולא-אוכל לחם ולא אשתה-מים, במקום הזה.  א יג,ט כי-כן ציווה אותי, בדבר יהוה לאמור, לא-תאכל לחם, ולא תשתה-מים; ולא תשוב, בדרך אשר הלכת.  א יג,י וילך, בדרך אחר; ולא-שב בדרך, אשר בא בה אל-בית-אל.  {פ}

א יג,יא ונביא אחד זקן, יושב בבית-אל; ויבוא בנו ויספר-לו את-כל-המעשה אשר-עשה איש-האלוהים היום בבית-אל, את-הדברים אשר דיבר אל-המלך, ויספרום, לאביהם.  א יג,יב וידבר אליהם אביהם, אי-זה הדרך הלך; ויראו בניו, את-הדרך אשר הלך איש האלוהים, אשר-בא, מיהודה.  א יג,יג ויאמר, אל-בניו, חבשו-לי, החמור; ויחבשו-לו החמור, וירכב עליו.  א יג,יד וילך, אחרי איש האלוהים, וימצאהו, יושב תחת האלה; ויאמר אליו, האתה איש-האלוהים אשר-באת מיהודה--ויאמר אני.  א יג,טו ויאמר אליו, לך איתי הביתה; ואכול, לחם.  א יג,טז ויאמר, לא אוכל לשוב איתך--ולבוא איתך; ולא-אוכל לחם, ולא-אשתה איתך מים, במקום, הזה.  א יג,יז כי-דבר אליי, בדבר יהוה, לא-תאכל לחם, ולא-תשתה שם מים; לא-תשוב ללכת, בדרך אשר-הלכת בה.  א יג,יח ויאמר לו, גם-אני נביא כמוך, ומלאך דיבר אליי בדבר יהוה לאמור השיבהו איתך אל-ביתך, ויאכל לחם וישת מים; כיחש, לו.  א יג,יט וישב איתו, ויאכל לחם בביתו--וישת מים.  א יג,כ ויהי, הם יושבים אל-השולחן;  {פ}
 
ויהי, דבר-יהוה, אל-הנביא, אשר השיבו.  א יג,כא ויקרא אל-איש האלוהים, אשר-בא מיהודה לאמור, כה, אמר יהוה:  יען, כי מרית פי יהוה, ולא שמרת את-המצוה, אשר ציווך יהוה אלוהיך.  א יג,כב ותשב, ותאכל לחם ותשת מים, במקום אשר דיבר אליך, אל-תאכל לחם ואל-תשת מים--לא-תבוא נבלתך, אל-קבר אבותיך.  א יג,כג ויהי, אחרי אוכלו לחם--ואחרי שתותו; ויחבוש-לו החמור, לנביא אשר השיבו.  א יג,כד וילך, וימצאהו אריה בדרך וימיתהו; ותהי נבלתו, מושלכת בדרך, והחמור עומד אצלה, והאריה עומד אצל הנבילה.  א יג,כה והנה אנשים עוברים, ויראו את-הנבילה מושלכת בדרך, ואת-האריה, עומד אצל הנבילה; ויבואו וידברו בעיר, אשר הנביא הזקן יושב בה.  א יג,כו וישמע הנביא, אשר השיבו מן-הדרך, ויאמר איש האלוהים הוא, אשר מרה את-פי יהוה; וייתנהו יהוה לאריה, וישברהו וימיתהו, כדבר יהוה, אשר דיבר-לו.  א יג,כז וידבר אל-בניו לאמור, חבשו-לי את-החמור; ויחבושו.  א יג,כח וילך, וימצא את-נבלתו מושלכת בדרך, וחמור והאריה, עומדים אצל הנבילה:  לא-אכל האריה את-הנבילה, ולא שבר את-החמור.  א יג,כט ויישא הנביא את-נבלת איש-האלוהים, ויניחהו אל-החמור--וישיבהו; ויבוא, אל-עיר הנביא הזקן, לספוד, ולקוברו.  א יג,ל וינח את-נבלתו, בקברו; ויספדו עליו, הוי אחי.  א יג,לא ויהי, אחרי קוברו אותו, ויאמר אל-בניו לאמור, במותי וקברתם אותי בקבר אשר איש האלוהים קבור בו:  אצל, עצמותיו, הניחו, את-עצמותיי.  א יג,לב כי היה יהיה הדבר, אשר קרא בדבר יהוה, על-המזבח, אשר בבית-אל; ועל כל-בתי הבמות, אשר בערי שומרון.  {פ}

א יג,לג אחר הדבר הזה, לא-שב ירובעם מדרכו הרעה; וישב ויעש מקצות העם, כוהני במות--החפץ ימלא את-ידו, ויהי כוהני במות.  א יג,לד ויהי בדבר הזה, לחטאת בית ירובעם; ולהכחיד, ולהשמיד, מעל, פני האדמה.  {פ}

א יד,א בעת ההיא, חלה אבייה בן-ירובעם.  א יד,ב ויאמר ירובעם לאשתו, קומי נא והשתנית, ולא יידעו, כי-את אשת ירובעם; והלכת שילה, הנה-שם אחייה הנביא--הוא-דיבר עליי למלך, על-העם הזה.  א יד,ג ולקחת בידך עשרה לחם וניקודים, ובקבוק דבש--ובאת אליו; הוא יגיד לך, מה-יהיה לנער.  א יד,ד ותעש כן, אשת ירובעם, ותקם ותלך שילה, ותבוא בית אחייה; ואחייהו לא-יכול לראות, כי קמו עיניו משיבו.  {פ}

א יד,ה ויהוה אמר אל-אחייהו, הנה אשת ירובעם באה לדרוש דבר מעימך אל-בנה כי-חולה הוא--כזו וכזה, תדבר אליה; ויהי כבואה, והיא מתנכרה.  א יד,ו ויהי כשמוע אחייהו את-קול רגליה, באה בפתח, ויאמר, בואי אשת ירובעם; למה זה, את מתנכרה, ואנוכי, שלוח אלייך קשה.  א יד,ז לכי אמרי לירובעם, כה-אמר יהוה אלוהי ישראל, יען אשר הרימותיך, מתוך העם; ואתנך נגיד, על עמי ישראל.  א יד,ח ואקרע את-הממלכה מבית דויד, ואתנהא לך; ולא-היית כעבדי דויד, אשר שמר מצוותיי ואשר-הלך אחריי בכל-לבבו, לעשות, רק הישר בעיניי.  א יד,ט ותרע לעשות, מכול אשר-היו לפניך; ותלך ותעשה-לך אלוהים אחרים ומסכות, להכעיסני, ואותי השלכת, אחרי גווך.  א יד,י לכן, הנני מביא רעה אל-בית ירובעם, והכרתי לירובעם משתין בקיר, עצור ועזוב בישראל; וביערתי אחרי בית-ירובעם, כאשר יבער הגלל עד-תומו.  א יד,יא המת לירובעם בעיר, יאכלו הכלבים, והמת בשדה, יאכלו עוף השמיים:  כי יהוה, דיבר.  א יד,יב ואת קומי, לכי לביתך; בבואה רגלייך העירה, ומת הילד.  א יד,יג וספדו-לו כל-ישראל, וקברו אותו--כי-זה לבדו, יבוא לירובעם אל-קבר:  יען נמצא-בו דבר טוב, אל-יהוה אלוהי ישראל--בבית ירובעם.  א יד,יד והקים יהוה לו מלך על-ישראל, אשר יכרית את-בית ירובעם זה היום; ומה, גם-עתה.  א יד,טו והכה יהוה את-ישראל, כאשר ינוד הקנה במים, ונתש את-ישראל מעל האדמה הטובה הזאת אשר נתן לאבותיהם, וזירם מעבר לנהר:  יען, אשר עשו את-אשריהם--מכעיסים, את-יהוה.  א יד,טז וייתן, את-ישראל--בגלל חטאות ירובעם, אשר חטא, ואשר החטיא, את-ישראל.  א יד,יז ותקם אשת ירובעם, ותלך ותבוא תרצתה; היא באה בסף-הבית, והנער מת.  א יד,יח ויקברו אותו ויספדו-לו, כל-ישראל:  כדבר יהוה אשר דיבר, ביד-עבדו אחייהו הנביא.  א יד,יט ויתר דברי ירובעם, אשר נלחם ואשר מלך:  הנם כתובים, על-ספר דברי הימים--למלכי ישראל.  א יד,כ והימים אשר מלך ירובעם, עשרים ושתיים שנה; וישכב, עם-אבותיו, וימלוך נדב בנו, תחתיו.  {פ}

א יד,כא ורחבעם, בן-שלמה, מלך, ביהודה; בן-ארבעים ואחת שנה רחבעם במולכו ושבע עשרה שנה מלך בירושלים, העיר אשר-בחר יהוה לשום את-שמו שם מכול שבטי ישראל, ושם אימו, נעמה העמונית.  א יד,כב ויעש יהודה הרע, בעיני יהוה; ויקנאו אותו, מכול אשר עשו אבותם, בחטאותם, אשר חטאו.  א יד,כג ויבנו גם-המה להם במות ומצבות, ואשרים, על כל-גבעה גבוהה, ותחת כל-עץ רענן.  א יד,כד וגם-קדש, היה בארץ:  עשו, ככול התועבות הגויים, אשר הוריש יהוה, מפני בני ישראל.  {פ}

א יד,כה ויהי בשנה החמישית, למלך רחבעם; עלה שישק מלך-מצריים, על-ירושלים.  א יד,כו וייקח את-אוצרות בית-יהוה, ואת-אוצרות בית המלך, ואת-הכול, לקח; וייקח את-כל-מגיני הזהב, אשר עשה שלמה.  א יד,כז ויעש המלך רחבעם תחתם, מגיני נחושת; והפקיד, על-יד שרי הרצים, השומרים, פתח בית המלך.  א יד,כח ויהי מדי-בוא המלך, בית יהוה--יישאום, הרצים, והשיבום, אל-תא הרצים.  א יד,כט ויתר דברי רחבעם, וכל-אשר עשה:  הלוא-המה כתובים, על-ספר דברי הימים--למלכי יהודה.  א יד,ל ומלחמה הייתה בין-רחבעם ובין ירובעם, כל-הימים.  א יד,לא וישכב רחבעם עם-אבותיו, וייקבר עם-אבותיו בעיר דויד, ושם אימו, נעמה העמונית; וימלוך אביים בנו, תחתיו.  {פ}

א טו,א ובשנת שמונה עשרה, למלך ירובעם בן-נבט, מלך אביים, על-יהודה.  א טו,ב שלוש שנים, מלך בירושלים; ושם אימו, מעכה בת-אבישלום.  א טו,ג וילך, בכל-חטאות אביו אשר-עשה לפניו; ולא-היה לבבו שלם עם-יהוה אלוהיו, כלבב דויד אביו.  א טו,ד כי למען דויד, נתן יהוה אלוהיו לו ניר בירושלים, להקים את-בנו אחריו, ולהעמיד את-ירושלים.  א טו,ה אשר עשה דויד את-הישר, בעיני יהוה; ולא-סר מכול אשר-ציווהו, כול ימי חייו--רק, בדבר אורייה החיתי.  א טו,ו ומלחמה הייתה בין-רחבעם ובין ירובעם, כל-ימי חייו.  א טו,ז ויתר דברי אביים, וכל-אשר עשה--הלוא-הם כתובים על-ספר דברי הימים, למלכי יהודה; ומלחמה הייתה בין אביים, ובין ירובעם.  א טו,ח וישכב אביים עם-אבותיו, ויקברו אותו בעיר דויד; וימלוך אסא בנו, תחתיו.  {פ}

א טו,ט ובשנת עשרים, לירובעם מלך ישראל, מלך אסא, מלך יהודה.  א טו,י וארבעים ואחת שנה, מלך בירושלים; ושם אימו, מעכה בת-אבישלום.  א טו,יא ויעש אסא הישר, בעיני יהוה, כדויד, אביו.  א טו,יב ויעבר הקדשים, מן-הארץ; ויסר, את-כל-הגילולים, אשר עשו, אבותיו.  א טו,יג וגם את-מעכה אימו, ויסירהא מגבירה, אשר-עשתה מפלצת, לאשרה; ויכרות אסא את-מפלצתה, וישרוף בנחל קדרון.  א טו,יד והבמות, לא-סרו; רק לבב-אסא, היה שלם עם-יהוה--כל-ימיו.  {ס}

א טו,טו ויבא את-קודשי אביו, וקודשי בית יהוה, כסף וזהב, וכלים.  א טו,טז ומלחמה הייתה בין אסא, ובין בעשא מלך-ישראל--כל-ימיהם.  א טו,יז ויעל בעשא מלך-ישראל על-יהודה, וייבן את-הרמה--לבלתי, תת יוצא ובא, לאסא, מלך יהודה.  א טו,יח וייקח אסא את-כל-הכסף והזהב הנותרים באוצרות בית-יהוה, ואת-אוצרות בית המלך, וייתנם, ביד-עבדיו; וישלחם המלך אסא, אל-בן-הדד בן-טברימון בן-חזיון מלך ארם, היושב בדמשק, לאמור.  א טו,יט ברית ביני ובינך, בין אבי ובין אביך; הנה שלחתי לך שוחד, כסף וזהב--לך הפרה את-בריתך את-בעשא מלך-ישראל, ויעלה מעליי.  א טו,כ וישמע בן-הדד אל-המלך אסא, וישלח את-שרי החיילים אשר-לו על-ערי ישראל, ויך את-עיון ואת-דן, ואת אביל בית-מעכה; ואת, כל-כנרות, על, כל-ארץ נפתלי.  א טו,כא ויהי, כשמוע בעשא, ויחדל, מבנות את-הרמה; ויישב, בתרצה.  א טו,כב והמלך אסא השמיע את-כל-יהודה, אין נקי, וישאו את-אבני הרמה ואת-עציה, אשר בנה בעשא; וייבן בם המלך אסא, את-גבע בנימין ואת-המצפה.  א טו,כג ויתר כל-דברי-אסא וכל-גבורתו וכל-אשר עשה, והערים אשר בנה--הלוא-המה כתובים על-ספר דברי הימים, למלכי יהודה; רק לעת זקנתו, חלה את-רגליו.  א טו,כד וישכב אסא, עם-אבותיו, וייקבר עם-אבותיו, בעיר דויד אביו; וימלוך יהושפט בנו, תחתיו.  {פ}

א טו,כה ונדב בן-ירובעם, מלך על-ישראל, בשנת שתיים, לאסא מלך יהודה; וימלוך על-ישראל, שנתיים.  א טו,כו ויעש הרע, בעיני יהוה; וילך, בדרך אביו, ובחטאתו, אשר החטיא את-ישראל.  א טו,כז ויקשור עליו בעשא בן-אחייה, לבית יששכר, ויכהו בעשא, בגיבתון אשר לפלשתים; ונדב, וכל-ישראל, צרים, על-גיבתון.  א טו,כח וימיתהו בעשא--בשנת שלוש, לאסא מלך יהודה; וימלוך, תחתיו.  א טו,כט ויהי כמולכו, הכה את-כל-בית ירובעם--לא-השאיר כל-נשמה לירובעם, עד-השמידו:  כדבר יהוה--אשר דיבר, ביד-עבדו אחייה השילוני.  א טו,ל על-חטאות ירובעם אשר חטא, ואשר החטיא את-ישראל:  בכעסו--אשר הכעיס, את-יהוה אלוהי ישראל.  א טו,לא ויתר דברי נדב, וכל-אשר עשה:  הלוא-הם כתובים, על-ספר דברי הימים--למלכי ישראל.  א טו,לב ומלחמה הייתה בין אסא, ובין בעשא מלך-ישראל--כל-ימיהם.  {פ}

א טו,לג בשנת שלוש, לאסא מלך יהודה--מלך בעשא בן-אחייה על-כל-ישראל, בתרצה, עשרים וארבע, שנה.  א טו,לד ויעש הרע, בעיני יהוה; וילך, בדרך ירובעם, ובחטאתו, אשר החטיא את-ישראל.  {ס}

א טז,א ויהי דבר-יהוה אל-יהוא בן-חנני, על-בעשא לאמור.  א טז,ב יען, אשר הרימותיך מן-העפר, ואתנך נגיד, על עמי ישראל; ותלך בדרך ירובעם, ותחטיא את-עמי ישראל, להכעיסני, בחטאותם.  א טז,ג הנני מבעיר אחרי בעשא, ואחרי ביתו; ונתתי, את-ביתך, כבית, ירובעם בן-נבט.  א טז,ד המת לבעשא בעיר, יאכלו הכלבים; והמת לו בשדה, יאכלו עוף השמיים.  א טז,ה ויתר דברי בעשא ואשר עשה, וגבורתו:  הלוא-הם כתובים, על-ספר דברי הימים--למלכי ישראל.  א טז,ו וישכב בעשא עם-אבותיו, וייקבר בתרצה; וימלוך אלה בנו, תחתיו.  א טז,ז וגם ביד-יהוא בן-חנני הנביא, דבר-יהוה היה אל-בעשא ואל-ביתו ועל כל-הרעה אשר-עשה בעיני יהוה להכעיסו במעשה ידיו, להיות, כבית ירובעם; ועל אשר-הכה, אותו.  {פ}

א טז,ח בשנת עשרים ושש שנה, לאסא מלך יהודה:  מלך אלה בן-בעשא על-ישראל, בתרצה--שנתיים.  א טז,ט ויקשור עליו עבדו זמרי, שר מחצית הרכב; והוא בתרצה, שותה שיכור, בית ארצא, אשר על-הבית בתרצה.  א טז,י ויבוא זמרי, ויכהו וימיתהו, בשנת עשרים ושבע, לאסא מלך יהודה; וימלוך, תחתיו.  א טז,יא ויהי במולכו כשבתו על-כיסאו, הכה את-כל-בית בעשא--לא-השאיר לו, משתין בקיר; וגואליו, וריעיהו.  א טז,יב וישמד זמרי, את כל-בית בעשא, כדבר יהוה אשר דיבר אל-בעשא, ביד יהוא הנביא.  א טז,יג אל כל-חטאות בעשא, וחטאות אלה בנו--אשר חטאו, ואשר החטיאו את-ישראל, להכעיס את-יהוה אלוהי ישראל, בהבליהם.  א טז,יד ויתר דברי אלה, וכל-אשר עשה:  הלוא-הם כתובים, על-ספר דברי הימים--למלכי ישראל.  {פ}

א טז,טו בשנת עשרים ושבע שנה, לאסא מלך יהודה, מלך זמרי שבעת ימים, בתרצה; והעם חונים, על-גיבתון אשר לפלשתים.  א טז,טז וישמע העם, החונים לאמור, קשר זמרי, וגם הכה את-המלך; וימליכו כל-ישראל את-עומרי שר-צבא על-ישראל, ביום ההוא--במחנה.  א טז,יז ויעלה עומרי וכל-ישראל עימו, מגיבתון; ויצורו, על-תרצה.  א טז,יח ויהי כראות זמרי, כי-נלכדה העיר, ויבוא, אל-ארמון בית-המלך; וישרוף עליו את-בית-מלך באש, וימות.  א טז,יט על-חטאותיו אשר חטא, לעשות הרע בעיני יהוה--ללכת, בדרך ירובעם, ובחטאתו אשר עשה, להחטיא את-ישראל.  א טז,כ ויתר דברי זמרי, וקשרו אשר קשר:  הלוא-הם כתובים, על-ספר דברי הימים--למלכי ישראל.  {פ}

א טז,כא אז ייחלק העם ישראל, לחצי:  חצי העם היה אחרי תבני בן-גינת, להמליכו, והחצי, אחרי עומרי.  א טז,כב ויחזק העם, אשר אחרי עומרי, את-העם, אשר אחרי תבני בן-גינת; וימת תבני, וימלוך עומרי.  {פ}

א טז,כג בשנת שלושים ואחת שנה, לאסא מלך יהודה, מלך עומרי על-ישראל, שתים עשרה שנה; בתרצה, מלך שש-שנים.  א טז,כד וייקן את-ההר שומרון, מאת שמר--בכיכריים כסף; וייבן, את-ההר, ויקרא את-שם העיר אשר בנה, על שם-שמר אדוני ההר שומרון.  א טז,כה ויעשה עומרי הרע, בעיני יהוה; וירע, מכול אשר לפניו.  א טז,כו וילך, בכל-דרך ירובעם בן-נבט, ובחטאתו, אשר החטיא את-ישראל:  להכעיס, את-יהוה אלוהי ישראל--בהבליהם.  א טז,כז ויתר דברי עומרי אשר עשה, וגבורתו אשר עשה:  הלוא-הם כתובים, על-ספר דברי הימים--למלכי ישראל.  א טז,כח וישכב עומרי עם-אבותיו, וייקבר בשומרון; וימלוך אחאב בנו, תחתיו.  {פ}

א טז,כט ואחאב בן-עומרי, מלך על-ישראל, בשנת שלושים ושמונה שנה, לאסא מלך יהודה; וימלוך אחאב בן-עומרי על-ישראל, בשומרון, עשרים ושתיים, שנה.  א טז,ל ויעש אחאב בן-עומרי הרע, בעיני יהוה--מכול, אשר לפניו.  א טז,לא ויהי הנקל לכתו, בחטאות ירובעם בן-נבט; וייקח אישה את-איזבל, בת-אתבעל מלך צידונים, וילך ויעבוד את-הבעל, וישתחו לו.  א טז,לב ויקם מזבח, לבעל, בית הבעל, אשר בנה בשומרון.  א טז,לג ויעש אחאב, את-האשרה; ויוסף אחאב לעשות, להכעיס את-יהוה אלוהי ישראל, מכול מלכי ישראל, אשר היו לפניו.  א טז,לד בימיו בנה חיאל, בית האלי--את-יריחו:  באבירם בכורו ייסדה, ובשגוב צעירו הציב דלתיה, כדבר יהוה, אשר דיבר ביד יהושוע בן-נון.  {ס}

א יז,א ויאמר אלייהו התשבי מתושבי גלעד, אל-אחאב, חי-יהוה אלוהי ישראל אשר עמדתי לפניו, אם-יהיה השנים האלה טל ומטר--כי, אם-לפי דברי.  {ס}

א יז,ב ויהי דבר-יהוה, אליו לאמור.  א יז,ג לך מזה, ופנית לך קדמה; ונסתרת בנחל כרית, אשר על-פני הירדן.  א יז,ד והיה, מהנחל תשתה; ואת-העורבים ציוויתי, לכלכלך שם.  א יז,ה וילך ויעש, כדבר יהוה; וילך, ויישב בנחל כרית, אשר, על-פני הירדן.  א יז,ו והעורבים, מביאים לו לחם ובשר בבוקר, ולחם ובשר, בערב; ומן-הנחל, ישתה.  א יז,ז ויהי מקץ ימים, וייבש הנחל:  כי לא-היה גשם, בארץ.  {ס}

א יז,ח ויהי דבר-יהוה, אליו לאמור.  א יז,ט קום לך צרפתה אשר לצידון, וישבת שם; הנה ציוויתי שם אישה אלמנה, לכלכלך.  א יז,י ויקם וילך צרפתה, ויבוא אל-פתח העיר, והנה-שם אישה אלמנה, מקוששת עצים; ויקרא אליה ויאמר, קחי-נא לי מעט-מים בכלי ואשתה.  א יז,יא ותלך, לקחת; ויקרא אליה ויאמר, לקחי-נא לי פת-לחם בידך.  א יז,יב ותאמר, חי-יהוה אלוהיך אם-יש-לי מעוג, כי אם-מלוא כף-קמח בכד, ומעט-שמן בצפחת; והנני מקוששת שניים עצים, ובאתי ועשיתיהו לי ולבני, ואכלנוהו, ומתנו.  א יז,יג ויאמר אליה אלייהו אל-תיראי, בואי עשי כדברך; אך עשי-לי משם עוגה קטנה בראשונה, והוצאת לי, ולך ולבנך, תעשי באחרונה.  א יז,יד כי כה אמר יהוה אלוהי ישראל, כד הקמח לא תכלה, וצפחת השמן, לא תחסר:  עד יום תת-יהוה, גשם--על-פני האדמה.  א יז,טו ותלך ותעשה, כדבר אלייהו; ותאכל היא-והוא וביתה, ימים.  א יז,טז כד הקמח לא כלתה, וצפחת השמן לא חסר--כדבר יהוה, אשר דיבר ביד אלייהו.  {פ}

א יז,יז ויהי, אחר הדברים האלה, חלה, בן-האישה בעלת הבית; ויהי חולייו חזק מאוד, עד אשר לא-נותרה-בו נשמה.  א יז,יח ותאמר, אל-אלייהו, מה-לי ולך, איש האלוהים:  באת אליי להזכיר את-עווני, ולהמית את-בני.  א יז,יט ויאמר אליה, תני-לי את-בנך; וייקחהו מחיקה, ויעלהו אל-העלייה אשר-הוא יושב שם, וישכיבהו, על-מיטתו.  א יז,כ ויקרא אל-יהוה, ויאמר:  יהוה אלוהיי--הגם על-האלמנה אשר-אני מתגורר עימה הרעות, להמית את-בנה.  א יז,כא ויתמודד על-הילד שלוש פעמים, ויקרא אל-יהוה ויאמר:  יהוה אלוהיי, תשב נא נפש-הילד הזה על-קרבו.  א יז,כב וישמע יהוה, בקול אלייהו; ותשב נפש-הילד על-קרבו, ויחי.  א יז,כג וייקח אלייהו את-הילד, ויורידהו מן-העלייה הביתה, וייתנהו, לאימו; ויאמר, אלייהו, ראי, חי בנך.  א יז,כד ותאמר האישה, אל-אלייהו, עתה זה ידעתי, כי איש אלוהים אתה; ודבר-יהוה בפיך, אמת.  {פ}

א יח,א ויהי, ימים רבים, ודבר-יהוה היה אל-אלייהו, בשנה השלישית לאמור:  לך היראה אל-אחאב, ואתנה מטר על-פני האדמה.  א יח,ב וילך, אלייהו, להיראות, אל-אחאב; והרעב חזק, בשומרון.  א יח,ג ויקרא אחאב, אל-עובדיהו אשר על-הבית; ועובדיהו, היה ירא את-יהוה--מאוד.  א יח,ד ויהי בהכרית איזבל, את נביאי יהוה; וייקח עובדיהו מאה נביאים, ויחביאם חמישים איש במערה, וכילכלם, לחם ומים.  א יח,ה ויאמר אחאב, אל-עובדיהו, לך בארץ אל-כל-מעייני המים, ואל כל-הנחלים; אוליי נמצא חציר, ונחייה סוס ופרד, ולא נכרית, מהבהמה.  א יח,ו ויחלקו להם את-הארץ, לעבור-בה:  אחאב הלך בדרך אחד, לבדו, ועובדיהו הלך בדרך-אחד, לבדו.  א יח,ז ויהי עובדיהו בדרך, והנה אלייהו לקראתו; ויכירהו, וייפול על-פניו, ויאמר, האתה זה אדוני אלייהו.  א יח,ח ויאמר לו, אני; לך אמור לאדוניך, הנה אלייהו.  א יח,ט ויאמר, מה חטאתי:  כי-אתה נותן את-עבדך, ביד-אחאב--להמיתני.  א יח,י חי יהוה אלוהיך, אם-יש-גוי וממלכה אשר לא-שלח אדוני שם לבקשך, ואמרו, אין; והשביע את-הממלכה ואת-הגוי, כי לא ימצאך.  א יח,יא ועתה, אתה אומר:  לך אמור לאדוניך, הנה אלייהו.  א יח,יב והיה אני אלך מאיתך, ורוח יהוה יישאך על אשר לא-אדע, ובאתי להגיד לאחאב ולא ימצאך, והרגני; ועבדך ירא את-יהוה, מנעוריי.  א יח,יג הלוא-הוגד לאדוני, את אשר-עשיתי, בהרוג איזבל, את נביאי יהוה; ואחביא מנביאי יהוה מאה איש, חמישים חמישים איש במערה, ואכלכלם, לחם ומים.  א יח,יד ועתה אתה אומר, לך אמור לאדוניך הנה אלייהו; והרגני.  {ס}

א יח,טו ויאמר, אלייהו, חי יהוה צבאות, אשר עמדתי לפניו:  כי היום, איראה אליו.  א יח,טז וילך עובדיהו לקראת אחאב, ויגד-לו; וילך אחאב, לקראת אלייהו.  א יח,יז ויהי כראות אחאב, את-אלייהו; ויאמר אחאב אליו, האתה זה עוכר ישראל.  א יח,יח ויאמר, לא עכרתי את-ישראל, כי אם-אתה, ובית אביך--בעזובכם את-מצוות יהוה, ותלך אחרי הבעלים.  א יח,יט ועתה, שלח קבוץ אליי את-כל-ישראל--אל-הר הכרמל; ואת-נביאי הבעל ארבע מאות וחמישים, ונביאי האשרה ארבע מאות, אוכלי, שולחן איזבל.  א יח,כ וישלח אחאב, בכל-בני ישראל; ויקבוץ את-הנביאים, אל-הר הכרמל.  א יח,כא וייגש אלייהו אל-כל-העם, ויאמר עד-מתיי אתם פוסחים על-שתי הסעיפים--אם-יהוה האלוהים לכו אחריו, ואם-הבעל לכו אחריו; ולא-ענו העם אותו, דבר.  א יח,כב ויאמר אלייהו, אל-העם, אני נותרתי נביא ליהוה, לבדי; ונביאי הבעל, ארבע-מאות וחמישים איש.  א יח,כג וייתנו-לנו שניים פרים, ויבחרו להם הפר האחד וינתחוהו וישימו על-העצים, ואש, לא ישימו; ואני אעשה את-הפר האחד, ונתתי על-העצים, ואש, לא אשים.  א יח,כד וקראתם בשם אלוהיכם, ואני אקרא בשם-יהוה, והיה האלוהים אשר-יענה באש, הוא האלוהים; ויען כל-העם ויאמרו, טוב הדבר.  א יח,כה ויאמר אלייהו לנביאי הבעל, בחרו לכם הפר האחד ועשו ראשונה, כי אתם, הרבים; וקראו בשם אלוהיכם, ואש לא תשימו.  א יח,כו ויקחו את-הפר אשר-נתן להם, ויעשו, ויקראו בשם-הבעל מהבוקר ועד-הצוהריים לאמור הבעל עננו, ואין קול ואין עונה; ויפסחו, על-המזבח אשר עשה.  א יח,כז ויהי בצוהריים ויהתל בהם אלייהו, ויאמר קראו בקול-גדול כי-אלוהים הוא--כי שיח וכי-שיג לו, וכי-דרך לו; אוליי ישן הוא, וייקץ.  א יח,כח ויקראו, בקול גדול, ויתגודדו כמשפטם, בחרבות וברמחים--עד-שפוך-דם, עליהם.  א יח,כט ויהי, כעבור הצוהריים, ויתנבאו, עד לעלות המנחה; ואין-קול ואין-עונה, ואין קשב.  א יח,ל ויאמר אלייהו לכל-העם גשו אליי, וייגשו כל-העם אליו; וירפא את-מזבח יהוה, ההרוס.  א יח,לא וייקח אלייהו, שתים עשרה אבנים, כמספר, שבטי בני-יעקוב--אשר היה דבר-יהוה אליו לאמור, ישראל יהיה שמך.  א יח,לב ויבנה את-האבנים מזבח, בשם יהוה; ויעש תעלה, כבית סאתיים זרע, סביב, למזבח.  א יח,לג ויערוך, את-העצים; וינתח, את-הפר, וישם, על-העצים.  א יח,לד ויאמר, מלאו ארבעה כדים מים, וייצקו על-העולה, ועל-העצים; ויאמר שנו וישנו, ויאמר שלשו וישלשו.  א יח,לה וילכו המים, סביב למזבח; וגם את-התעלה, מילא-מים.  א יח,לו ויהי בעלות המנחה, וייגש אלייהו הנביא ויאמר, יהוה אלוהי אברהם יצחק וישראל, היום ייוודע כי-אתה אלוהים בישראל ואני עבדך; ובדברך עשיתי, את כל-הדברים האלה.  א יח,לז ענני יהוה, ענני, ויידעו העם הזה, כי-אתה יהוה האלוהים; ואתה הסיבות את-ליבם, אחורנית.  א יח,לח ותיפול אש-יהוה, ותאכל את-העולה ואת-העצים, ואת-האבנים, ואת-העפר; ואת-המים אשר-בתעלה, ליחכה.  א יח,לט וירא, כל-העם, וייפלו, על-פניהם; ויאמרו--יהוה הוא האלוהים, יהוה הוא האלוהים.  א יח,מ ויאמר אלייהו להם תפשו את-נביאי הבעל, איש אל-יימלט מהם--ויתפשום; ויורידם אלייהו אל-נחל קישון, וישחטם שם.  א יח,מא ויאמר אלייהו לאחאב, עלה אכול ושתה:  כי-קול, המון הגשם.  א יח,מב ויעלה אחאב, לאכול ולשתות; ואלייהו עלה אל-ראש הכרמל, ויגהר ארצה, וישם פניו, בין ברכיו.  א יח,מג ויאמר אל-נערו, עלה-נא הבט דרך-ים, ויעל ויבט, ויאמר אין מאומה; ויאמר, שוב שבע פעמים.  א יח,מד ויהי, בשביעית, ויאמר הנה-עב קטנה ככף-איש, עולה מים; ויאמר, עלה אמור אל-אחאב אסור ורד, ולא יעצורך, הגשם.  א יח,מה ויהי עד-כה ועד-כה, והשמיים התקדרו עבים ורוח, ויהי, גשם גדול; וירכב אחאב, וילך יזרעאלה.  א יח,מו ויד-יהוה, הייתה אל-אלייהו, וישנס, מותניו; וירץ לפני אחאב, עד-בואכה יזרעאלה.  א יט,א ויגד אחאב לאיזבל, את כל-אשר עשה אלייהו, ואת כל-אשר הרג את-כל-הנביאים, בחרב.  א יט,ב ותשלח איזבל מלאך, אל-אלייהו לאמור:  כה-יעשון אלוהים, וכה יוסיפון, כי-כעת מחר אשים את-נפשך, כנפש אחד מהם.  א יט,ג וירא, ויקם וילך אל-נפשו, ויבוא, באר שבע אשר ליהודה; וינח את-נערו, שם.  א יט,ד והוא-הלך במדבר, דרך יום, ויבוא, ויישב תחת רותם אחד; וישאל את-נפשו, למות, ויאמר רב עתה יהוה קח נפשי, כי-לא-טוב אנוכי מאבותיי.  א יט,ה וישכב, ויישן, תחת, רותם אחד; והנה-זה מלאך נוגע בו, ויאמר לו קום אכול.  א יט,ו ויבט, והנה מראשותיו עוגת רצפים וצפחת מים; ויאכל וישת, וישב וישכב.  א יט,ז וישב מלאך יהוה שנית וייגע-בו, ויאמר קום אכול:  כי רב ממך, הדרך.  א יט,ח ויקם, ויאכל וישתה; וילך בכוח האכילה ההיא, ארבעים יום וארבעים לילה, עד הר האלוהים, חורב.  א יט,ט ויבוא-שם אל-המערה, וילן שם; והנה דבר-יהוה, אליו, ויאמר לו, מה-לך פה אלייהו.  א יט,י ויאמר קנוא קינאתי ליהוה אלוהי צבאות, כי-עזבו בריתך בני ישראל--את-מזבחותיך הרסו, ואת-נביאיך הרגו בחרב; ואיוותר אני לבדי, ויבקשו את-נפשי לקחתה.  א יט,יא ויאמר, צא ועמדת בהר לפני יהוה, והנה יהוה עובר ורוח גדולה וחזק מפרק הרים ומשבר סלעים לפני יהוה, לא ברוח יהוה; ואחר הרוח רעש, לא ברעש יהוה.  א יט,יב ואחר הרעש אש, לא באש יהוה; ואחר האש, קול דממה דקה.  א יט,יג ויהי כשמוע אלייהו, וילט פניו באדרתו, וייצא, ויעמוד פתח המערה; והנה אליו, קול, ויאמר, מה-לך פה אלייהו.  א יט,יד ויאמר קנוא קינאתי ליהוה אלוהי צבאות, כי-עזבו בריתך בני ישראל--את-מזבחותיך הרסו, ואת-נביאיך הרגו בחרב; ואיוותר אני לבדי, ויבקשו את-נפשי לקחתה.  {ס}

א יט,טו ויאמר יהוה אליו, לך שוב לדרכך מדברה דמשק; ובאת, ומשחת את-חזאל למלך--על-ארם.  א יט,טז ואת יהוא בן-נמשי, תמשח למלך על-ישראל; ואת-אלישע בן-שפט מאביל מחולה, תמשח לנביא תחתיך.  א יט,יז והיה, הנמלט מחרב חזאל--ימית יהוא; והנמלט מחרב יהוא, ימית אלישע.  א יט,יח והשארתי בישראל, שבעת אלפים:  כל-הברכיים, אשר לא-כרעו לבעל, וכל-הפה, אשר לא-נשק לו.  א יט,יט וילך משם וימצא את-אלישע בן-שפט, והוא חורש, שנים-עשר צמדים לפניו, והוא בשנים העשר; ויעבור אלייהו אליו, וישלך אדרתו אליו.  א יט,כ ויעזוב את-הבקר, וירץ אחרי אלייהו, ויאמר אשקה-נא לאבי ולאימי, ואלכה אחריך; ויאמר לו לך שוב, כי מה-עשיתי לך.  א יט,כא וישב מאחריו וייקח את-צמד הבקר ויזבחהו, ובכלי הבקר בשלם הבשר, וייתן לעם, ויאכלו; ויקם, וילך אחרי אלייהו--וישרתהו.  {פ}

א כ,א ובן-הדד מלך-ארם, קבץ את-כל-חילו, ושלושים ושניים מלך איתו, וסוס ורכב; ויעל, ויצר על-שומרון, ויילחם, בה.  א כ,ב וישלח מלאכים אל-אחאב מלך-ישראל, העירה.  א כ,ג ויאמר לו, כה אמר בן-הדד, כספך וזהבך, לי-הוא; ונשיך ובניך הטובים, לי-הם.  א כ,ד ויען מלך-ישראל ויאמר, כדברך אדוני המלך:  לך אני, וכל-אשר-לי.  א כ,ה וישובו, המלאכים, ויאמרו, כה-אמר בן-הדד לאמור:  כי-שלחתי אליך לאמור, כספך וזהבך ונשיך ובניך לי תיתן.  א כ,ו כי אם-כעת מחר, אשלח את-עבדיי אליך, וחיפשו את-ביתך, ואת בתי עבדיך; והיה כל-מחמד עיניך, ישימו בידם ולקחו.  א כ,ז ויקרא מלך-ישראל, לכל-זקני הארץ, ויאמר דעו-נא וראו, כי רעה זה מבקש:  כי-שלח אליי לנשיי ולבניי, ולכספי ולזהבי, ולא מנעתי, ממנו.  א כ,ח ויאמרו אליו כל-הזקנים, וכל-העם:  אל-תשמע, ולא תאבה.  א כ,ט ויאמר למלאכי בן-הדד, אמרו לאדוני המלך כול אשר-שלחת אל-עבדך בראשונה אעשה, והדבר הזה, לא אוכל לעשות; וילכו, המלאכים, וישיבוהו, דבר.  א כ,י וישלח אליו, בן-הדד, ויאמר, כה-יעשון לי אלוהים וכה יוסיפו:  אם-ישפוק, עפר שומרון, לשעלים, לכל-העם אשר ברגליי.  א כ,יא ויען מלך-ישראל ויאמר דברו, אל-יתהלל חוגר כמפתח.  א כ,יב ויהי, כשמוע את-הדבר הזה, והוא שותה הוא והמלכים, בסוכות; ויאמר אל-עבדיו שימו, וישימו על-העיר.  א כ,יג והנה נביא אחד, ניגש אל-אחאב מלך-ישראל, ויאמר כה אמר יהוה, הראית את כל-ההמון הגדול הזה; הנני נותנו בידך היום, וידעת כי-אני יהוה.  א כ,יד ויאמר אחאב, במי, ויאמר כה-אמר יהוה, בנערי שרי המדינות; ויאמר מי-יאסור המלחמה, ויאמר אתה.  א כ,טו ויפקוד, את-נערי שרי המדינות, ויהיו, מאתיים שניים ושלושים; ואחריהם, פקד את-כל-העם כל-בני ישראל--שבעת אלפים.  א כ,טז וייצאו, בצוהריים; ובן-הדד שותה שיכור בסוכות, הוא והמלכים שלושים-ושניים מלך--עוזר אותו.  א כ,יז וייצאו, נערי שרי המדינות--בראשונה; וישלח בן-הדד, ויגידו לו לאמור, אנשים, יצאו משומרון.  א כ,יח ויאמר אם-לשלום יצאו, תפשום חיים; ואם למלחמה יצאו, חיים תפשום.  א כ,יט ואלה יצאו מן-העיר, נערי שרי המדינות, והחיל, אשר אחריהם.  א כ,כ ויכו, איש אישו, וינוסו ארם, וירדפם ישראל; ויימלט, בן-הדד מלך ארם, על-סוס, ופרשים.  א כ,כא וייצא מלך ישראל, ויך את-הסוס ואת-הרכב, והכה בארם, מכה גדולה.  א כ,כב וייגש הנביא, אל-מלך ישראל, ויאמר לו לך התחזק, ודע וראה את אשר-תעשה:  כי לתשובת השנה, מלך ארם עולה עליך.  {פ}

א כ,כג ועבדי מלך-ארם אמרו אליו, אלוהי הרים אלוהיהם, על-כן, חזקו ממנו; ואולם, נילחם איתם במישור--אם-לא נחזק, מהם.  א כ,כד ואת-הדבר הזה, עשה:  הסר המלכים איש ממקומו, ושים פחות תחתיהם.  א כ,כה ואתה תמנה-לך חיל כחיל הנופל מאותך וסוס כסוס ורכב כרכב, ונילחמה אותם במישור--אם-לא נחזק, מהם; וישמע לקולם, ויעש כן.  {פ}

א כ,כו ויהי לתשובת השנה, ויפקוד בן-הדד את-ארם; ויעל אפקה, למלחמה עם-ישראל.  א כ,כז ובני ישראל, הותפקדו וכולכלו, וילכו, לקראתם; ויחנו בני-ישראל נגדם, כשני חשיפי עיזים, וארם, מילאו את-הארץ.  א כ,כח וייגש איש האלוהים, ויאמר אל-מלך ישראל, ויאמר כה-אמר יהוה יען אשר אמרו ארם אלוהי הרים יהוה, ולא-אלוהי עמקים הוא--ונתתי את-כל-ההמון הגדול הזה, בידך, וידעתם, כי-אני יהוה.  א כ,כט ויחנו אלה נוכח-אלה, שבעת ימים; ויהי ביום השביעי, ותקרב המלחמה, ויכו בני-ישראל את-ארם מאה-אלף רגלי, ביום אחד.  א כ,ל וינוסו הנותרים אפקה, אל-העיר, ותיפול החומה, על-עשרים ושבעה אלף איש הנותרים; ובן-הדד נס, ויבוא אל-העיר חדר בחדר.  א כ,לא ויאמרו אליו, עבדיו, הנה-נא שמענו, כי מלכי בית ישראל כי-מלכי חסד הם; נשימה נא שקים במותנינו וחבלים בראשנו, ונצא אל-מלך ישראל--אוליי, יחייה את-נפשך.  א כ,לב ויחגרו שקים במותניהם וחבלים בראשיהם, ויבואו אל-מלך ישראל, ויאמרו, עבדך בן-הדד אמר תחי-נא נפשי; ויאמר העודנו חי, אחי הוא.  א כ,לג והאנשים ינחשו וימהרו ויחלטו הממנו, ויאמרו אחיך בן-הדד, ויאמר, בואו קחוהו; וייצא אליו בן-הדד, ויעלהו על-המרכבה.  א כ,לד ויאמר אליו הערים אשר-לקח-אבי מאת אביך אשיב, וחוצות תשים לך בדמשק כאשר-שם אבי בשומרון, ואני, בברית אשלחך; ויכרות-לו ברית, וישלחהו.  {ס}

א כ,לה ואיש אחד מבני הנביאים, אמר אל-ריעהו בדבר יהוה--הכיני נא; וימאן האיש, להכותו.  א כ,לו ויאמר לו, יען אשר לא-שמעת בקול יהוה, הנך הולך מאיתי, והכך האריה; וילך, מאצלו, וימצאהו האריה, ויכהו.  א כ,לז וימצא איש אחר, ויאמר הכיני נא; ויכהו האיש, הכה ופצוע.  א כ,לח וילך, הנביא, ויעמוד למלך, על-הדרך; ויתחפש באפר, על-עיניו.  א כ,לט ויהי המלך עובר, והוא צעק אל-המלך; ויאמר עבדך יצא בקרב-המלחמה, והנה-איש סר ויבא אליי איש ויאמר שמור את-האיש הזה--אם-היפקד ייפקד, והייתה נפשך תחת נפשו או כיכר-כסף תשקול.  א כ,מ ויהי עבדך, עושה הנה והנה--והוא איננו; ויאמר אליו מלך-ישראל כן משפטך, אתה חרצת.  א כ,מא וימהר--ויסר את-האפר, מעלי עיניו; ויכר אותו מלך ישראל, כי מהנביאים הוא.  א כ,מב ויאמר אליו, כה אמר יהוה, יען שילחת את-איש-חרמי, מיד--והייתה נפשך תחת נפשו, ועמך תחת עמו.  א כ,מג וילך מלך-ישראל על-ביתו, סר וזעף; ויבוא, שומרונה.  {פ}

א כא,א ויהי, אחר הדברים האלה, כרם היה לנבות היזרעאלי, אשר ביזרעאל--אצל היכל אחאב, מלך שומרון.  א כא,ב וידבר אחאב אל-נבות לאמור תנה-לי את-כרמך ויהי-לי לגן-ירק, כי הוא קרוב אצל ביתי, ואתנה לך תחתיו, כרם טוב ממנו; אם טוב בעיניך, אתנה-לך כסף מחיר זה.  א כא,ג ויאמר נבות, אל-אחאב:  חלילה לי מיהוה, מתיתי את-נחלת אבותיי לך.  א כא,ד ויבוא אחאב אל-ביתו סר וזעף, על-הדבר אשר-דיבר אליו נבות היזרעאלי, ויאמר, לא-אתן לך את-נחלת אבותיי; וישכב, על-מיטתו, ויסב את-פניו, ולא-אכל לחם.  א כא,ה ותבוא אליו, איזבל אשתו; ותדבר אליו, מה-זה רוחך סרה, ואינך, אוכל לחם.  א כא,ו וידבר אליה, כי-אדבר אל-נבות היזרעאלי ואומר לו תנה-לי את-כרמך בכסף, או אם-חפץ אתה, אתנה-לך כרם תחתיו; ויאמר, לא-אתן לך את-כרמי.  א כא,ז ותאמר אליו, איזבל אשתו, אתה, עתה תעשה מלוכה על-ישראל; קום אכול-לחם, וייטב ליבך--אני אתן לך, את-כרם נבות היזרעאלי.  א כא,ח ותכתוב ספרים בשם אחאב, ותחתום בחותמו; ותשלח ספרים, אל-הזקנים ואל-החורים אשר בעירו, היושבים, את-נבות.  א כא,ט ותכתוב בספרים, לאמור:  קראו-צום, והושיבו את-נבות בראש העם.  א כא,י והושיבו שניים אנשים בני-בלייעל, נגדו, ויעידוהו לאמור, בירכת אלוהים ומלך; והוציאוהו וסקלוהו, וימות.  א כא,יא ויעשו אנשי עירו הזקנים והחורים, אשר היושבים בעירו, כאשר שלחה אליהם, איזבל--כאשר כתוב בספרים, אשר שלחה אליהם.  א כא,יב קראו, צום; והושיבו את-נבות, בראש העם.  א כא,יג ויבואו שני האנשים בני-בלייעל, ויישבו נגדו, ויעידוהו אנשי הבלייעל את-נבות נגד העם לאמור, בירך נבות אלוהים ומלך; ויוציאוהו מחוץ לעיר, ויסקלוהו באבנים וימות.  א כא,יד וישלחו, אל-איזבל לאמור:  סוקל נבות, וימות.  א כא,טו ויהי כשמוע איזבל, כי-סוקל נבות וימות; ותאמר איזבל אל-אחאב, קום רש את-כרם נבות היזרעאלי אשר מיאן לתת-לך בכסף--כי אין נבות חי, כי-מת.  א כא,טז ויהי כשמוע אחאב, כי מת נבות; ויקם אחאב, לרדת אל-כרם נבות היזרעאלי--לרשתו.  {פ}

א כא,יז ויהי, דבר-יהוה, אל-אלייהו התשבי, לאמור.  א כא,יח קום רד, לקראת אחאב מלך-ישראל--אשר בשומרון; הנה בכרם נבות, אשר-ירד שם לרשתו.  א כא,יט ודיברת אליו לאמור, כה אמר יהוה, הרצחת, וגם-ירשת; ודיברת אליו לאמור, כה אמר יהוה, במקום אשר לקקו הכלבים את-דם נבות, ילוקו הכלבים את-דמך גם-אתה.  א כא,כ ויאמר אחאב אל-אלייהו, המצאתני אויבי; ויאמר מצאתי--יען התמכרך, לעשות הרע בעיני יהוה.  א כא,כא הנני מביא אליך רעה, וביערתי אחריך; והכרתי לאחאב משתין בקיר, ועצור ועזוב בישראל.  א כא,כב ונתתי את-ביתך, כבית ירובעם בן-נבט, וכבית, בעשא בן-אחייה:  אל-הכעס אשר הכעסת, ותחטיא את-ישראל.  א כא,כג וגם-לאיזבל--דיבר יהוה, לאמור:  הכלבים יאכלו את-איזבל, בחיל יזרעאל.  א כא,כד המת לאחאב בעיר, יאכלו הכלבים; והמת, בשדה, יאכלו, עוף השמיים.  א כא,כה רק, לא-היה כאחאב, אשר התמכר, לעשות הרע בעיני יהוה--אשר-הסתה אותו, איזבל אשתו.  א כא,כו ויתעב מאוד, ללכת אחרי הגילולים--ככול, אשר עשו האמורי, אשר הוריש יהוה, מפני בני ישראל.  {פ}

א כא,כז ויהי כשמוע אחאב את-הדברים האלה, ויקרע בגדיו, וישם-שק על-בשרו, ויצום; וישכב בשק, ויהלך אט.  {פ}

א כא,כח ויהי, דבר-יהוה, אל-אלייהו התשבי, לאמור.  א כא,כט הראית, כי-נכנע אחאב מלפניי; יען כי-נכנע מפניי, לא-אביא הרעה בימיו--בימי בנו, אביא הרעה על-ביתו.  א כב,א ויישבו, שלוש שנים:  אין, מלחמה, בין ארם, ובין ישראל.  {פ}

א כב,ב ויהי, בשנה השלישית; ויירד יהושפט מלך-יהודה, אל-מלך ישראל.  א כב,ג ויאמר מלך-ישראל, אל-עבדיו, הידעתם, כי-לנו רמות גלעד; ואנחנו מחשים--מקחת אותה, מיד מלך ארם.  א כב,ד ויאמר, אל-יהושפט, התלך איתי למלחמה, רמות גלעד; ויאמר יהושפט אל-מלך ישראל, כמוני כמוך כעמי כעמך כסוסיי כסוסיך.  א כב,ה ויאמר יהושפט, אל-מלך ישראל:  דרוש-נא כיום, את-דבר יהוה.  א כב,ו ויקבוץ מלך-ישראל את-הנביאים, כארבע מאות איש, ויאמר אליהם האלך על-רמות גלעד למלחמה, אם-אחדל; ויאמרו עלה, וייתן אדוניי ביד המלך.  א כב,ז ויאמר, יהושפט, האין פה נביא ליהוה, עוד; ונדרשה, מאותו.  א כב,ח ויאמר מלך-ישראל אל-יהושפט עוד איש-אחד לדרוש את-יהוה מאותו ואני שנאתיו, כי לא-יתנבא עליי טוב כי אם-רע--מיכיהו, בן-ימלה; ויאמר, יהושפט, אל-יאמר המלך, כן.  א כב,ט ויקרא מלך ישראל, אל-סריס אחד; ויאמר, מהרה מיכיהו בן-ימלה.  א כב,י ומלך ישראל ויהושפט מלך-יהודה יושבים איש על-כיסאו מלובשים בגדים, בגורן, פתח, שער שומרון; וכל-הנביאים--מתנבאים, לפניהם.  א כב,יא ויעש לו צדקייה בן-כנענה, קרני ברזל; ויאמר כה-אמר יהוה, באלה תנגח את-ארם עד-כלותם.  א כב,יב וכל-הנביאים--ניבאים כן, לאמור:  עלה רמות גלעד, והצלח, ונתן יהוה, ביד המלך.  א כב,יג והמלאך אשר-הלך לקרוא מיכיהו, דיבר אליו לאמור, הנה-נא דברי הנביאים פה-אחד טוב, אל-המלך; יהי-נא דברך, כדבר אחד מהם--ודיברת טוב.  א כב,יד ויאמר, מיכיהו:  חי-יהוה--כי את-אשר יאמר יהוה אליי, אותו אדבר.  א כב,טו ויבוא, אל-המלך, ויאמר המלך אליו מיכיהו הנלך אל-רמות גלעד למלחמה, אם-נחדל; ויאמר אליו עלה והצלח, ונתן יהוה ביד המלך.  א כב,טז ויאמר אליו המלך, עד-כמה פעמים אני משביעך:  אשר לא-תדבר אליי, רק-אמת--בשם יהוה.  א כב,יז ויאמר, ראיתי את-כל-ישראל נפוצים אל-ההרים, כצאן, אשר אין-להם רועה; ויאמר יהוה לא-אדונים לאלה, ישובו איש-לביתו בשלום.  א כב,יח ויאמר מלך-ישראל, אל-יהושפט:  הלוא אמרתי אליך, לא-יתנבא עליי טוב כי אם-רע.  {ס}

א כב,יט ויאמר, לכן שמע דבר-יהוה; ראיתי את-יהוה, יושב על-כיסאו, וכל-צבא השמיים עומד עליו, מימינו ומשמאלו.  א כב,כ ויאמר יהוה, מי יפתה את-אחאב, ויעל, וייפול ברמות גלעד; ויאמר זה בכה, וזה אומר בכה.  א כב,כא וייצא הרוח, ויעמוד לפני יהוה, ויאמר, אני אפתנו; ויאמר יהוה אליו, במה.  א כב,כב ויאמר, אצא והייתי רוח שקר, בפי, כל-נביאיו; ויאמר, תפתה וגם-תוכל--צא, ועשה-כן.  א כב,כג ועתה, הנה נתן יהוה רוח שקר, בפי, כל-נביאיך אלה; ויהוה, דיבר עליך רעה.  א כב,כד וייגש צדקייהו בן-כנענה, ויכה את-מיכיהו על-הלחי; ויאמר, אי-זה עבר רוח-יהוה מאיתי לדבר אותך.  א כב,כה ויאמר מיכיהו, הנך רואה ביום ההוא, אשר תבוא חדר בחדר, להיחבא.  א כב,כו ויאמר, מלך ישראל, קח את-מיכיהו, והשיבהו אל-אמון שר-העיר; ואל-יואש, בן-המלך.  א כב,כז ואמרת, כה אמר המלך, שימו את-זה, בית הכלא; והאכילוהו לחם לחץ, ומים לחץ, עד, בואי בשלום.  א כב,כח ויאמר מיכיהו--אם-שוב תשוב בשלום, לא-דיבר יהוה בי; ויאמר, שמעו עמים כולם.  א כב,כט ויעל מלך-ישראל ויהושפט מלך-יהודה, רמות גלעד.  א כב,ל ויאמר מלך ישראל אל-יהושפט, התחפש ובוא במלחמה, ואתה, לבש בגדיך; ויתחפש מלך ישראל, ויבוא במלחמה.  א כב,לא ומלך ארם ציווה את-שרי הרכב אשר-לו שלושים ושניים, לאמור, לא תילחמו, את-קטון ואת-גדול:  כי אם-את-מלך ישראל, לבדו.  א כב,לב ויהי כראות שרי הרכב את-יהושפט, והמה אמרו אך מלך-ישראל הוא, ויסורו עליו, להילחם; ויזעק, יהושפט.  א כב,לג ויהי, כראות שרי הרכב, כי-לא-מלך ישראל, הוא; וישובו, מאחריו.  א כב,לד ואיש, משך בקשת לתומו, ויכה את-מלך ישראל, בין הדבקים ובין השריין; ויאמר לרכבו, הפוך ידך והוציאני מן-המחנה--כי הוחליתי.  א כב,לה ותעלה המלחמה, ביום ההוא, והמלך היה מועמד במרכבה, נוכח ארם; וימת בערב, וייצק דם-המכה אל-חיק הרכב.  א כב,לו ויעבור הרינה במחנה, כבוא השמש לאמור:  איש אל-עירו, ואיש אל-ארצו.  א כב,לז וימת המלך, ויבוא שומרון; ויקברו את-המלך, בשומרון.  א כב,לח וישטוף את-הרכב על בריכת שומרון, וילוקו הכלבים את-דמו, והזונות, רחצו--כדבר יהוה, אשר דיבר.  א כב,לט ויתר דברי אחאב וכל-אשר עשה, ובית השן אשר בנה, וכל-הערים, אשר בנה:  הלוא-הם כתובים, על-ספר דברי הימים--למלכי ישראל.  א כב,מ וישכב אחאב, עם-אבותיו; וימלוך אחזיהו בנו, תחתיו.  {פ}

א כב,מא ויהושפט, בן-אסא, מלך, על-יהודה--בשנת ארבע, לאחאב מלך ישראל.  א כב,מב יהושפט, בן-שלושים וחמש שנה במולכו, ועשרים וחמש שנה, מלך בירושלים; ושם אימו, עזובה בת-שלחי.  א כב,מג וילך, בכל-דרך אסא אביו--לא-סר ממנו:  לעשות הישר, בעיני יהוה.  א כב,מד אך הבמות, לא-סרו:  עוד העם מזבחים ומקטרים, בבמות.  א כב,מה וישלם יהושפט, עם-מלך ישראל.  א כב,מו ויתר דברי יהושפט וגבורתו אשר-עשה, ואשר נלחם:  הלוא-הם כתובים, על-ספר דברי הימים--למלכי יהודה.  א כב,מז ויתר, הקדש, אשר נשאר, בימי אסא אביו--ביער, מן-הארץ.  א כב,מח ומלך אין באדום, ניצב מלך.  א כב,מט יהושפט עשה אונייות תרשיש ללכת אופירה, לזהב--ולא הלך:  כי-נשברו אונייות, בעציון גבר.  א כב,נ אז אמר אחזיהו בן-אחאב, אל-יהושפט, ילכו עבדיי עם-עבדיך, באונייות; ולא אבה, יהושפט.  א כב,נא וישכב יהושפט, עם-אבותיו, וייקבר עם-אבותיו, בעיר דויד אביו; וימלוך יהורם בנו, תחתיו.  {ס}

א כב,נב אחזיהו בן-אחאב, מלך על-ישראל בשומרון, בשנת שבע עשרה, ליהושפט מלך יהודה; וימלוך על-ישראל, שנתיים.  א כב,נג ויעש הרע, בעיני יהוה; וילך, בדרך אביו ובדרך אימו, ובדרך ירובעם בן-נבט, אשר החטיא את-ישראל.  א כב,נד ויעבוד, את-הבעל, וישתחווה, לו; ויכעס, את-יהוה אלוהי ישראל, ככול אשר-עשה, אביו.  ב א,א ויפשע מואב בישראל, אחרי מות אחאב.  ב א,ב וייפול אחזיה בעד השבכה, בעלייתו אשר בשומרון--ויחל; וישלח מלאכים, ויאמר אליהם לכו דרשו בבעל זבוב אלוהי עקרון, אם-אחיה, מחולי זה.  {ס}

ב א,ג ומלאך יהוה, דיבר אל-אלייה התשבי, קום עלה, לקראת מלאכי מלך-שומרון; ודבר אליהם--המבלי אין-אלוהים בישראל, אתם הולכים לדרוש בבעל זבוב אלוהי עקרון.  ב א,ד ולכן, כה-אמר יהוה, המיטה אשר-עלית שם לא-תרד ממנה, כי מות תמות; וילך, אלייה.  ב א,ה וישובו המלאכים, אליו; ויאמר אליהם, מה-זה שבתם.  ב א,ו ויאמרו אליו איש עלה לקראתנו, ויאמר אלינו לכו שובו אל-המלך אשר-שלח אתכם, ודיברתם אליו כה אמר יהוה, המבלי אין-אלוהים בישראל אתה שולח לדרוש בבעל זבוב אלוהי עקרון; לכן המיטה אשר-עלית שם, לא-תרד ממנה--כי-מות תמות.  ב א,ז וידבר אליהם--מה משפט האיש, אשר עלה לקראתכם; וידבר אליכם, את-הדברים האלה.  ב א,ח ויאמרו אליו, איש בעל שיער, ואיזור עור, אזור במותניו; ויאמר, אלייה התשבי הוא.  ב א,ט וישלח אליו שר-חמישים, וחמישיו; ויעל אליו, והנה יושב על-ראש ההר, וידבר אליו, איש האלוהים המלך דיבר רדה.  ב א,י ויענה אלייהו, וידבר אל-שר החמישים, ואם-איש אלוהים אני, תרד אש מן-השמיים ותאכל אותך ואת-חמישיך; ותרד אש מן-השמיים, ותאכל אותו ואת-חמישיו.  ב א,יא וישב וישלח אליו, שר-חמישים אחר--וחמישיו; ויען, וידבר אליו, איש האלוהים, כה-אמר המלך מהרה רדה.  ב א,יב ויען אלייה, וידבר אליהם, אם-איש האלוהים אני, תרד אש מן-השמיים ותאכל אותך ואת-חמישיך; ותרד אש-אלוהים מן-השמיים, ותאכל אותו ואת-חמישיו.  ב א,יג וישב, וישלח שר-חמישים שלישים--וחמישיו; ויעל ויבוא שר-החמישים השלישי ויכרע על-ברכיו לנגד אלייהו, ויתחנן אליו וידבר אליו, איש האלוהים, תיקר-נא נפשי ונפש עבדיך אלה חמישים בעיניך.  ב א,יד הנה ירדה אש, מן-השמיים, ותאכל את-שני שרי החמישים הראשונים, ואת-חמישיהם; ועתה, תיקר נפשי בעיניך.  {ס}

ב א,טו וידבר מלאך יהוה, אל-אלייהו, רד אותו, אל-תירא מפניו; ויקם ויירד אותו, אל-המלך.  ב א,טז וידבר אליו כה-אמר יהוה, יען אשר-שלחת מלאכים לדרוש בבעל זבוב אלוהי עקרון--המבלי אין-אלוהים בישראל, לדרוש בדברו; לכן המיטה אשר-עלית שם, לא-תרד ממנה--כי-מות תמות.  ב א,יז וימת כדבר יהוה אשר-דיבר אלייהו, וימלוך יהורם תחתיו,  {פ}
 
בשנת שתיים, ליהורם בן-יהושפט מלך יהודה:  כי לא-היה לו, בן.  {ס}

ב א,יח ויתר דברי אחזיהו, אשר עשה:  הלוא-המה כתובים, על-ספר דברי הימים--למלכי ישראל.  {פ}

ב ב,א ויהי, בהעלות יהוה את-אלייהו, בסערה, השמיים; וילך אלייהו ואלישע, מן-הגלגל.  ב ב,ב ויאמר אלייהו אל-אלישע שב-נא פה, כי יהוה שלחני עד-בית-אל, ויאמר אלישע, חי-יהוה וחי-נפשך אם-אעזבך; ויירדו, בית-אל.  ב ב,ג וייצאו בני-הנביאים אשר-בית-אל, אל-אלישע, ויאמרו אליו, הידעת כי היום יהוה לוקח את-אדוניך מעל ראשך; ויאמר גם-אני ידעתי, החשו.  ב ב,ד ויאמר לו אלייהו אלישע שב-נא פה, כי יהוה שלחני יריחו, ויאמר, חי-יהוה וחי-נפשך אם-אעזבך; ויבואו, יריחו.  ב ב,ה וייגשו בני-הנביאים אשר-ביריחו, אל-אלישע, ויאמרו אליו, הידעת כי היום יהוה לוקח את-אדוניך מעל ראשך; ויאמר גם-אני ידעתי, החשו.  ב ב,ו ויאמר לו אלייהו שב-נא פה, כי יהוה שלחני הירדנה, ויאמר, חי-יהוה וחי-נפשך אם-אעזבך; וילכו, שניהם.  ב ב,ז וחמישים איש מבני הנביאים, הלכו, ויעמדו מנגד, מרחוק; ושניהם, עמדו על-הירדן.  ב ב,ח וייקח אלייהו את-אדרתו ויגלום ויכה את-המים, וייחצו הנה והנה; ויעברו שניהם, בחרבה.  ב ב,ט ויהי כעוברם, ואלייהו אמר אל-אלישע שאל מה אעשה-לך, בטרם, אילקח מעימך; ויאמר אלישע, ויהי נא פי-שניים ברוחך אליי.  ב ב,י ויאמר, הקשית לשאול; אם-תראה אותי לוקח מאיתך, יהי-לך כן, ואם-אין, לא יהיה.  ב ב,יא ויהי, המה הולכים הלוך ודבר, והנה רכב-אש וסוסי אש, ויפרידו בין שניהם; ויעל, אלייהו, בסערה, השמיים.  ב ב,יב ואלישע רואה, והוא מצעק אבי אבי רכב ישראל ופרשיו, ולא ראהו, עוד; ויחזק, בבגדיו, ויקרעם, לשניים קרעים.  ב ב,יג וירם את-אדרת אלייהו, אשר נפלה מעליו; וישב ויעמוד, על-שפת הירדן.  ב ב,יד וייקח את-אדרת אלייהו אשר-נפלה מעליו, ויכה את-המים, ויאמר, איה יהוה אלוהי אלייהו; אף-הוא ויכה את-המים, וייחצו הנה והנה, ויעבור, אלישע.  ב ב,טו ויראוהו בני-הנביאים אשר-ביריחו, מנגד, ויאמרו, נחה רוח אלייהו על-אלישע; ויבואו, לקראתו, וישתחוו-לו, ארצה.  ב ב,טז ויאמרו אליו הנה-נא יש-את-עבדיך חמישים אנשים בני-חיל, ילכו נא ויבקשו את-אדוניך--פן-נשאו רוח יהוה, וישליכהו באחד ההרים או באחת הגיאיות; ויאמר, לא תשלחו.  ב ב,יז ויפצרו-בו עד-בוש, ויאמר שלחו; וישלחו חמישים איש, ויבקשו שלושה-ימים ולא מצאוהו.  ב ב,יח וישובו אליו, והוא יושב ביריחו; ויאמר אליהם, הלוא-אמרתי אליכם אל-תלכו.  {ס}

ב ב,יט ויאמרו אנשי העיר, אל-אלישע, הנה-נא מושב העיר טוב, כאשר אדוני רואה; והמים רעים, והארץ משכלת.  ב ב,כ ויאמר, קחו-לי צלוחית חדשה, ושימו שם, מלח; ויקחו, אליו.  ב ב,כא וייצא אל-מוצא המים, וישלך-שם מלח; ויאמר כה-אמר יהוה, ריפיתי למים האלה--לא-יהיה משם עוד, מוות ומשכלת.  ב ב,כב ויירפו המים, עד היום הזה, כדבר אלישע, אשר דיבר.  {פ}

ב ב,כג ויעל משם, בית-אל; והוא עולה בדרך, ונערים קטנים יצאו מן-העיר, ויתקלסו-בו ויאמרו לו, עלה קירח עלה קירח.  ב ב,כד וייפן אחריו ויראם, ויקללם בשם יהוה; ותצאנה שתיים דובים, מן-היער, ותבקענה מהם, ארבעים ושני ילדים.  ב ב,כה וילך משם, אל-הר הכרמל; ומשם, שב שומרון.  {פ}

ב ג,א ויהורם בן-אחאב, מלך על-ישראל בשומרון, בשנת שמונה עשרה, ליהושפט מלך יהודה; וימלוך, שתים-עשרה שנה.  ב ג,ב ויעשה הרע, בעיני יהוה--רק, לא כאביו וכאימו; ויסר את-מצבת הבעל, אשר עשה אביו.  ב ג,ג רק בחטאות ירובעם בן-נבט, אשר-החטיא את-ישראל--דבק:  לא-סר, ממנה.  {פ}

ב ג,ד ומישע מלך-מואב, היה נוקד; והשיב למלך-ישראל מאה-אלף כרים, ומאה אלף אילים צמר.  ב ג,ה ויהי, כמות אחאב; ויפשע מלך-מואב, במלך ישראל.  ב ג,ו וייצא המלך יהורם, ביום ההוא--משומרון; ויפקוד, את-כל-ישראל.  ב ג,ז וילך וישלח אל-יהושפט מלך-יהודה לאמור, מלך מואב פשע בי--התלך איתי אל-מואב, למלחמה; ויאמר אעלה, כמוני כמוך כעמי כעמך כסוסיי כסוסיך.  ב ג,ח ויאמר, אי-זה הדרך נעלה; ויאמר, דרך מדבר אדום.  ב ג,ט וילך מלך ישראל ומלך-יהודה, ומלך אדום, ויסובו, דרך שבעת ימים; ולא-היה מים למחנה ולבהמה, אשר ברגליהם.  ב ג,י ויאמר, מלך ישראל:  אהה--כי-קרא יהוה לשלושת המלכים האלה, לתת אותם ביד-מואב.  {ס}

ב ג,יא ויאמר יהושפט, האין פה נביא ליהוה, ונדרשה את-יהוה, מאותו; ויען אחד מעבדי מלך-ישראל, ויאמר, פה אלישע בן-שפט, אשר-יצק מים על-ידי אלייהו.  ב ג,יב ויאמר, יהושפט, יש אותו, דבר-יהוה; ויירדו אליו, מלך ישראל ויהושפט--ומלך אדום.  ב ג,יג ויאמר אלישע אל-מלך ישראל, מה-לי ולך--לך אל-נביאי אביך, ואל-נביאי אימך; ויאמר לו, מלך ישראל, אל כי-קרא יהוה לשלושת המלכים האלה, לתת אותם ביד-מואב.  ב ג,יד ויאמר אלישע, חי-יהוה צבאות אשר עמדתי לפניו, כי לולי פני יהושפט מלך-יהודה, אני נושא--אם-אביט אליך, ואם-אראך.  ב ג,טו ועתה, קחו-לי מנגן; והיה כנגן המנגן, ותהי עליו יד-יהוה.  ב ג,טז ויאמר, כה אמר יהוה:  עשה הנחל הזה, גבים גבים.  ב ג,יז כי-כה אמר יהוה, לא-תראו רוח ולא-תראו גשם, והנחל ההוא, יימלא מים; ושתיתם אתם ומקניכם, ובהמתכם.  ב ג,יח ונקל זאת, בעיני יהוה; ונתן את-מואב, בידכם.  ב ג,יט והכיתם כל-עיר מבצר, וכל-עיר מבחור, וכל-עץ טוב תפילו, וכל-מעייני-מים תסתומו; וכול החלקה הטובה, תכאיבו באבנים.  ב ג,כ ויהי בבוקר כעלות המנחה, והנה-מים באים מדרך אדום; ותימלא הארץ, את-המים.  ב ג,כא וכל-מואב, שמעו, כי-עלו המלכים, להילחם בם; וייצעקו, מכול חוגר חגורה ומעלה, ויעמדו, על-הגבול.  ב ג,כב וישכימו בבוקר, והשמש זרחה על-המים; ויראו מואב מנגד את-המים, אדומים כדם.  ב ג,כג ויאמרו, דם זה, הוחרב נחרבו המלכים, ויכו איש את-ריעהו; ועתה לשלל, מואב.  ב ג,כד ויבואו, אל-מחנה ישראל, ויקומו ישראל ויכו את-מואב, וינוסו מפניהם; ויכו-בה, והכות את-מואב.  ב ג,כה והערים יהרוסו וכל-חלקה טובה ישליכו איש-אבנו ומילאוה, וכל-מעיין-מים יסתומו וכל-עץ-טוב יפילו, עד-השאיר אבניה בקיר, חרשת; ויסובו הקלעים, ויכוה.  ב ג,כו וירא מלך מואב, כי-חזק ממנו המלחמה; וייקח אותו שבע-מאות איש שולף חרב, להבקיע אל-מלך אדום--ולא יכולו.  ב ג,כז וייקח את-בנו הבכור אשר-ימלוך תחתיו, ויעלהו עולה על-החומה, ויהי קצף-גדול, על-ישראל; ויסעו, מעליו, וישובו, לארץ.  {פ}

ב ד,א ואישה אחת מנשי בני-הנביאים צעקה אל-אלישע לאמור, עבדך אישי מת, ואתה ידעת, כי עבדך היה ירא את-יהוה; והנושה--בא לקחת את-שני ילדיי לו, לעבדים.  ב ד,ב ויאמר אליה אלישע, מה אעשה-לך, הגידי לי, מה-יש-לך בבית; ותאמר, אין לשפחתך כול בבית, כי, אם-אסוך שמן.  ב ד,ג ויאמר, לכי שאלי-לך כלים מן-החוץ, מאת, כל-שכנייך--כלים ריקים, אל-תמעיטי.  ב ד,ד ובאת, וסגרת הדלת בעדך ובעד-בנייך, ויצקת, על כל-הכלים האלה; והמלא, תסיעי.  ב ד,ה ותלך, מאיתו, ותסגור הדלת, בעדה ובעד בניה; הם מגישים אליה, והיא מוצקת.  ב ד,ו ויהי כמלאות הכלים, ותאמר אל-בנה הגישה אליי עוד כלי, ויאמר אליה, אין עוד כלי; ויעמוד, השמן.  ב ד,ז ותבוא, ותגד לאיש האלוהים, ויאמר לכי מכרי את-השמן, ושלמי את-נשייך; ואת ובנייך, תחיי בנותר.  {פ}

ב ד,ח ויהי היום ויעבור אלישע אל-שונם, ושם אישה גדולה, ותחזק-בו, לאכול-לחם; ויהי מדי עוברו, יסור שמה לאכול-לחם.  ב ד,ט ותאמר, אל-אישה, הנה-נא ידעתי, כי איש אלוהים קדוש הוא--עובר עלינו, תמיד.  ב ד,י נעשה-נא עליית-קיר קטנה, ונשים לו שם מיטה ושולחן וכיסא ומנורה; והיה בבואו אלינו, יסור שמה.  ב ד,יא ויהי היום, ויבוא שמה; ויסר אל-העלייה, וישכב-שמה.  ב ד,יב ויאמר אל-גיחזי נערו, קרא לשונמית הזאת; ויקרא-לה--ותעמוד, לפניו.  ב ד,יג ויאמר לו, אמור-נא אליה הנה חרדת אלינו את-כל-החרדה הזאת, מה לעשות לך, היש לדבר-לך אל-המלך או אל-שר הצבא; ותאמר, בתוך עמי אנוכי יושבת.  ב ד,יד ויאמר, ומה לעשות לה; ויאמר גיחזי, אבל בן אין-לה--ואישה זקן.  ב ד,טו ויאמר, קרא-לה; ויקרא-לה--ותעמוד, בפתח.  ב ד,טז ויאמר, למועד הזה כעת חיה, את, חובקת בן; ותאמר, אל-אדוני איש האלוהים--אל-תכזב, בשפחתך.  ב ד,יז ותהר האישה, ותלד בן, למועד הזה כעת חיה, אשר-דיבר אליה אלישע.  ב ד,יח ויגדל, הילד; ויהי היום, וייצא אל-אביו אל-הקוצרים.  ב ד,יט ויאמר אל-אביו, ראשי ראשי; ויאמר, אל-הנער, שאהו, אל-אימו.  ב ד,כ ויישאהו--ויביאהו, אל-אימו; ויישב על-ברכיה עד-הצוהריים, וימות.  ב ד,כא ותעל, ותשכיבהו, על-מיטת, איש האלוהים; ותסגור בעדו, ותצא.  ב ד,כב ותקרא, אל-אישה, ותאמר שלחה נא לי אחד מן-הנערים, ואחת האתונות; וארוצה עד-איש האלוהים, ואשובה.  ב ד,כג ויאמר, מדוע את הולכת אליו היום--לא-חודש, ולא שבת; ותאמר, שלום.  ב ד,כד ותחבוש, האתון, ותאמר אל-נערה, נהג ולך; אל-תעצור-לי לרכוב, כי אם-אמרתי לך.  ב ד,כה ותלך, ותבוא אל-איש האלוהים--אל-הר הכרמל; ויהי כראות איש-האלוהים אותה, מנגד, ויאמר אל-גיחזי נערו, הנה השונמית הלז.  ב ד,כו עתה, רוץ-נא לקראתה, ואמור-לה השלום לך השלום לאישך, השלום לילד; ותאמר, שלום.  ב ד,כז ותבוא אל-איש האלוהים, אל-ההר, ותחזק, ברגליו; וייגש גיחזי להודפה, ויאמר איש האלוהים הרפה-לה כי-נפשה מרה-לה, ויהוה העלים ממני, ולא הגיד לי.  ב ד,כח ותאמר, השאלתי בן מאת אדוני; הלוא אמרתי, לא תשלה אותי.  ב ד,כט ויאמר לגיחזי חגור מותניך, וקח משענתי בידך ולך, כי-תמצא איש לא תברכנו, וכי-יברכך איש לא תעננו; ושמת משענתי, על-פני הנער.  ב ד,ל ותאמר אם הנער, חי-יהוה וחי-נפשך אם-אעזבך; ויקם, וילך אחריה.  ב ד,לא וגיחזי עבר לפניהם, וישם את-המשענת על-פני הנער, ואין קול, ואין קשב; וישב לקראתו ויגד-לו לאמור, לא הקיץ הנער.  ב ד,לב ויבוא אלישע, הביתה; והנה הנער מת, מושכב על-מיטתו.  ב ד,לג ויבוא, ויסגור הדלת בעד שניהם; ויתפלל, אל-יהוה.  ב ד,לד ויעל וישכב על-הילד, וישם פיו על-פיו ועיניו על-עיניו וכפיו על-כפיו, ויגהר, עליו; ויחם, בשר הילד.  ב ד,לה וישב וילך בבית, אחת הנה ואחת הנה, ויעל, ויגהר עליו; ויזורר הנער עד-שבע פעמים, ויפקח הנער את-עיניו.  ב ד,לו ויקרא אל-גיחזי, ויאמר קרא אל-השונמית הזאת, ויקראהא, ותבוא אליו; ויאמר, שאי בנך.  ב ד,לז ותבוא ותיפול על-רגליו, ותשתחו ארצה; ותישא את-בנה, ותצא.  {פ}

ב ד,לח ואלישע שב הגלגלה, והרעב בארץ, ובני הנביאים, יושבים לפניו; ויאמר לנערו, שפות הסיר הגדולה, ובשל נזיד, לבני הנביאים.  ב ד,לט וייצא אחד אל-השדה, ללקט אורות, וימצא גפן שדה, וילקט ממנו פקועות שדה מלוא בגדו; ויבוא, ויפלח אל-סיר הנזיד--כי-לא ידעו.  ב ד,מ וייצקו לאנשים, לאכול; ויהי כאוכלם מהנזיד והמה צעקו, ויאמרו מוות בסיר איש האלוהים, ולא יכלו, לאכול.  ב ד,מא ויאמר, וקחו-קמח, וישלך, אל-הסיר; ויאמר, צק לעם ויאכלו, ולא היה דבר רע, בסיר.  {ס}

ב ד,מב ואיש בא מבעל שלישה, ויבא לאיש האלוהים לחם ביכורים עשרים-לחם שעורים, וכרמל, בצקלונו; ויאמר, תן לעם ויאכלו.  ב ד,מג ויאמר, משרתו, מה אתן זה, לפני מאה איש; ויאמר, תן לעם ויאכלו--כי כה אמר יהוה, אכול והותר.  ב ד,מד וייתן לפניהם ויאכלו ויותירו, כדבר יהוה.  {פ}

ב ה,א ונעמן שר-צבא מלך-ארם היה איש גדול לפני אדוניו, ונשוא פנים--כי-בו נתן-יהוה תשועה, לארם; והאיש, היה גיבור חיל--מצורע.  ב ה,ב וארם יצאו גדודים, וישבו מארץ ישראל נערה קטנה; ותהי, לפני אשת נעמן.  ב ה,ג ותאמר, אל-גברתה, אחלי אדוני, לפני הנביא אשר בשומרון; אז יאסוף אותו, מצרעתו.  ב ה,ד ויבוא, ויגד לאדוניו לאמור:  כזאת וכזאת דיברה הנערה, אשר מארץ ישראל.  ב ה,ה ויאמר מלך-ארם לך-בוא, ואשלחה ספר אל-מלך ישראל; וילך וייקח בידו עשר כיכרי-כסף, וששת אלפים זהב, ועשר, חליפות בגדים.  ב ה,ו ויבא הספר, אל-מלך ישראל לאמור:  ועתה, כבוא הספר הזה אליך, הנה שלחתי אליך את-נעמן עבדי, ואספתו מצרעתו.  ב ה,ז ויהי כקרוא מלך-ישראל את-הספר ויקרע בגדיו, ויאמר האלוהים אני להמית ולהחיות, כי-זה שולח אליי, לאסוף איש מצרעתו:  כי אך-דעו-נא וראו, כי-מתאנה הוא לי.  ב ה,ח ויהי כשמוע אלישע איש-האלוהים, כי-קרע מלך-ישראל את-בגדיו, וישלח אל-המלך לאמור, למה קרעת בגדיך; יבוא-נא אליי--ויידע, כי יש נביא בישראל.  ב ה,ט ויבוא נעמן, בסוסיו וברכבו; ויעמוד פתח-הבית, לאלישע.  ב ה,י וישלח אליו אלישע, מלאך לאמור:  הלוך, ורחצת שבע-פעמים בירדן, וישוב בשרך לך, וטהר.  ב ה,יא ויקצוף נעמן, וילך; ויאמר הנה אמרתי אליי ייצא יצוא, ועמד וקרא בשם-יהוה אלוהיו, והניף ידו אל-המקום, ואסף המצורע.  ב ה,יב הלוא טוב אמנה ופרפר נהרות דמשק, מכול מימי ישראל--הלוא-ארחץ בהם, וטהרתי; וייפן, וילך בחמה.  ב ה,יג וייגשו עבדיו, וידברו אליו, ויאמרו אבי דבר גדול הנביא דיבר אליך, הלוא תעשה; ואף כי-אמר אליך, רחץ וטהר.  ב ה,יד ויירד, ויטבול בירדן שבע פעמים, כדבר, איש האלוהים; וישב בשרו, כבשר נער קטון--ויטהר.  ב ה,טו וישב אל-איש האלוהים הוא וכל-מחנהו, ויבוא ויעמוד לפניו, ויאמר הנה-נא ידעתי כי אין אלוהים בכל-הארץ, כי אם-בישראל; ועתה קח-נא ברכה, מאת עבדך.  ב ה,טז ויאמר, חי-יהוה אשר-עמדתי לפניו אם-אקח; ויפצר-בו לקחת, וימאן.  ב ה,יז ויאמר, נעמן, ולא, יותן-נא לעבדך משא צמד-פרדים אדמה:  כי לא-יעשה עוד עבדך עולה וזבח, לאלוהים אחרים--כי, אם-ליהוה.  ב ה,יח לדבר הזה, יסלח יהוה לעבדך--בבוא אדוני בית-רימון להשתחוות שמה והוא נשען על-ידי, והשתחוויתי בית רימון, בהשתחוויתי בית רימון, יסלח-יהוה לעבדך בדבר הזה.  ב ה,יט ויאמר לו, לך לשלום; וילך מאיתו, כברת-ארץ.  {ס}

ב ה,כ ויאמר גיחזי, נער אלישע איש-האלוהים, הנה חשך אדוני את-נעמן הארמי הזה, מקחת מידו את אשר-הביא; חי-יהוה כי-אם-רצתי אחריו, ולקחתי מאיתו מאומה.  ב ה,כא וירדוף גיחזי, אחרי נעמן; ויראה נעמן, רץ אחריו, וייפול מעל המרכבה לקראתו, ויאמר השלום.  ב ה,כב ויאמר שלום, אדוני שלחני לאמור, הנה עתה זה באו אליי שני-נערים מהר אפריים, מבני הנביאים; תנה-נא להם כיכר-כסף, ושתי חליפות בגדים.  ב ה,כג ויאמר נעמן, הואל קח כיכריים; ויפרוץ-בו, ויצר כיכריים כסף בשני חריטים ושתי חליפות בגדים, וייתן אל-שני נעריו, וישאו לפניו.  ב ה,כד ויבוא, אל-העופל, וייקח מידם, ויפקוד בבית; וישלח את-האנשים, וילכו.  ב ה,כה והוא-בא, ויעמוד אל-אדוניו, ויאמר אליו אלישע, מאיין גיחזי; ויאמר, לא-הלך עבדך אנה ואנה.  ב ה,כו ויאמר אליו לא-ליבי הלך, כאשר הפך-איש מעל מרכבתו לקראתך; העת לקחת את-הכסף, ולקחת בגדים, וזיתים וכרמים וצאן ובקר, ועבדים ושפחות.  ב ה,כז וצרעת נעמן תדבק-בך, ובזרעך לעולם; וייצא מלפניו, מצורע כשלג.  ב ו,א ויאמרו בני-הנביאים, אל-אלישע:  הנה-נא המקום, אשר אנחנו יושבים שם לפניך--צר ממנו.  ב ו,ב נלכה-נא עד-הירדן, ונקחה משם איש קורה אחת, ונעשה-לנו שם מקום, לשבת שם; ויאמר, לכו.  ב ו,ג ויאמר, האחד, הואל נא, ולך את-עבדיך; ויאמר, אני אלך.  ב ו,ד וילך, איתם; ויבואו, הירדנה, ויגזרו, העצים.  ב ו,ה ויהי האחד מפיל הקורה, ואת-הברזל נפל אל-המים; ויצעק ויאמר אהה אדוני, והוא שאול.  ב ו,ו ויאמר איש-האלוהים, אנה נפל; ויראהו, את-המקום, ויקצוב-עץ וישלך-שמה, ויצף הברזל.  ב ו,ז ויאמר, הרם לך; וישלח ידו, וייקחהו.  {פ}

ב ו,ח ומלך ארם, היה נלחם בישראל; וייוועץ אל-עבדיו לאמור, אל-מקום פלוני אלמוני תחנותי.  ב ו,ט וישלח איש האלוהים, אל-מלך ישראל לאמור, הישמר, מעבור המקום הזה:  כי-שם, ארם נחיתים.  ב ו,י וישלח מלך ישראל, אל-המקום אשר אמר-לו איש-האלוהים והזהירו--ונשמר שם:  לא אחת, ולא שתיים.  ב ו,יא וייסער לב מלך-ארם, על-הדבר הזה; ויקרא אל-עבדיו, ויאמר אליהם, הלוא תגידו לי, מי משלנו אל-מלך ישראל.  ב ו,יב ויאמר אחד מעבדיו, לא אדוני המלך:  כי-אלישע הנביא, אשר בישראל, יגיד למלך ישראל, את-הדברים אשר תדבר בחדר משכבך.  ב ו,יג ויאמר, לכו וראו איכה הוא, ואשלח, ואקחהו; ויוגד-לו לאמור, הנה בדותן.  ב ו,יד וישלח-שמה סוסים ורכב, וחיל כבד; ויבואו לילה, ויקיפו על-העיר.  ב ו,טו וישכם משרת איש האלוהים, לקום, וייצא, והנה-חיל סובב את-העיר וסוס ורכב; ויאמר נערו אליו אהה אדוני, איכה נעשה.  ב ו,טז ויאמר, אל-תירא:  כי רבים אשר איתנו, מאשר אותם.  ב ו,יז ויתפלל אלישע, ויאמר, יהוה, פקח-נא את-עיניו ויראה; ויפקח יהוה, את-עיני הנער, וירא והנה ההר מלא סוסים ורכב אש, סביבות אלישע.  ב ו,יח ויירדו, אליו, ויתפלל אלישע אל-יהוה ויאמר, הך-נא את-הגוי-הזה בסנוורים; ויכם בסנוורים, כדבר אלישע.  ב ו,יט ויאמר אליהם אלישע, לא זה הדרך ולא זו העיר--לכו אחריי, ואוליכה אתכם אל-האיש אשר תבקשון; ויולך אותם, שומרונה.  ב ו,כ ויהי, כבואם שומרון, ויאמר אלישע, יהוה פקח את-עיני-אלה ויראו; ויפקח יהוה, את-עיניהם, ויראו, והנה בתוך שומרון.  ב ו,כא ויאמר מלך-ישראל אל-אלישע, כראותו אותם:  האכה אכה, אבי.  ב ו,כב ויאמר לא תכה, האשר שבית בחרבך ובקשתך אתה מכה; שים לחם ומים לפניהם, ויאכלו וישתו, וילכו, אל-אדוניהם.  ב ו,כג ויכרה להם כרה גדולה, ויאכלו וישתו, וישלחם, וילכו אל-אדוניהם; ולא-יספו עוד גדודי ארם, לבוא בארץ ישראל.  {פ}

ב ו,כד ויהי, אחרי-כן, ויקבוץ בן-הדד מלך-ארם, את-כל-מחנהו; ויעל, ויצר על-שומרון.  ב ו,כה ויהי רעב גדול בשומרון, והנה צרים עליה:  עד היות ראש-חמור בשמונים כסף, ורובע הקב דיב יונים בחמישה-כסף.  ב ו,כו ויהי מלך ישראל, עובר על-החומה; ואישה, צעקה אליו לאמור, הושיעה, אדוני המלך.  ב ו,כז ויאמר אל-יושיעך יהוה, מאיין אושיעך; המן-הגורן, או מן-היקב.  ב ו,כח ויאמר-לה המלך, מה-לך; ותאמר, האישה הזאת אמרה אליי תני את-בנך ונאכלנו היום, ואת-בני, נאכל מחר.  ב ו,כט ונבשל את-בני, ונאכלהו; ואומר אליה ביום האחר, תני את-בנך ונאכלנו, ותחביא, את-בנה.  ב ו,ל ויהי כשמוע המלך את-דברי האישה, ויקרע את-בגדיו, והוא, עובר על-החומה; וירא העם, והנה השק על-בשרו מבית.  ב ו,לא ויאמר, כה-יעשה-לי אלוהים וכה יוסיף:  אם-יעמוד ראש אלישע בן-שפט, עליו--היום.  ב ו,לב ואלישע יושב בביתו, והזקנים יושבים איתו; וישלח איש מלפניו, בטרם יבוא המלאך אליו והוא אמר אל-הזקנים הראיתם כי-שלח בן-המרצח הזה להסיר את-ראשי, ראו כבוא המלאך סגרו הדלת ולחצתם אותו בדלת, הלוא קול רגלי אדוניו אחריו.  ב ו,לג עודנו מדבר עימם, והנה המלאך יורד אליו; ויאמר, הנה-זאת הרעה מאת יהוה--מה-אוחיל ליהוה, עוד.  {פ}

ב ז,א ויאמר אלישע, שמעו דבר-יהוה:  כה אמר יהוה, כעת מחר סאה-סולת בשקל וסאתיים שעורים בשקל--בשער שומרון.  ב ז,ב ויען השליש אשר-למלך נשען על-ידו את-איש האלוהים, ויאמר, הנה יהוה עושה ארובות בשמיים, היהיה הדבר הזה; ויאמר, הנך רואה בעיניך, ומשם, לא תאכל.  {פ}

ב ז,ג וארבעה אנשים היו מצורעים, פתח השער; ויאמרו, איש אל-ריעהו, מה אנחנו יושבים פה, עד-מתנו.  ב ז,ד אם-אמרנו נבוא העיר והרעב בעיר, ומתנו שם, ואם-ישבנו פה, ומתנו; ועתה, לכו וניפלה אל-מחנה ארם--אם-יחייונו נחיה, ואם-ימיתונו, ומתנו.  ב ז,ה ויקומו בנשף, לבוא אל-מחנה ארם; ויבואו, עד-קצה מחנה ארם, והנה אין-שם, איש.  ב ז,ו ואדוניי השמיע את-מחנה ארם, קול רכב קול סוס--קול, חיל גדול; ויאמרו איש אל-אחיו, הנה שכר-עלינו מלך ישראל את-מלכי החיתים ואת-מלכי מצריים--לבוא עלינו.  ב ז,ז ויקומו, וינוסו בנשף, ויעזבו את-אוהליהם ואת-סוסיהם ואת-חמוריהם, המחנה כאשר-היא; וינוסו, אל-נפשם.  ב ז,ח ויבואו המצורעים האלה עד-קצה המחנה, ויבואו אל-אוהל אחד ויאכלו וישתו, וישאו משם כסף וזהב ובגדים, וילכו ויטמינו; וישובו, ויבואו אל-אוהל אחר, וישאו משם, וילכו ויטמינו.  ב ז,ט ויאמרו איש אל-ריעהו לא-כן אנחנו עושים, היום הזה יום-בשורה הוא, ואנחנו מחשים וחיכינו עד-אור הבוקר, ומצאנו עוון; ועתה לכו ונבואה, ונגידה בית המלך.  ב ז,י ויבואו, ויקראו אל-שוער העיר, ויגידו להם לאמור, באנו אל-מחנה ארם והנה אין-שם איש וקול אדם:  כי אם-הסוס אסור והחמור אסור, ואוהלים כאשר-המה.  ב ז,יא ויקרא, השוערים; ויגידו, בית המלך פנימה.  ב ז,יב ויקם המלך לילה, ויאמר אל-עבדיו, אגידה-נא לכם, את אשר-עשו לנו ארם:  ידעו כי-רעבים אנחנו, וייצאו מן-המחנה להיחבא בשדה לאמור, כי-ייצאו מן-העיר ונתפשם חיים, ואל-העיר נבוא.  ב ז,יג ויען אחד מעבדיו ויאמר, ויקחו-נא חמישה מן-הסוסים הנשארים אשר נשארו-בה, הנם ככל-המון ישראל אשר נשארו-בה, הנם ככל-המון ישראל אשר-תמו; ונשלחה, ונראה.  ב ז,יד ויקחו, שני רכב סוסים; וישלח המלך אחרי מחנה-ארם, לאמור--לכו וראו.  ב ז,טו וילכו אחריהם, עד-הירדן, והנה כל-הדרך מלאה בגדים וכלים, אשר-השליכו ארם בחופזם; וישובו, המלאכים, ויגידו, למלך.  ב ז,טז וייצא העם--ויבוזו, את מחנה ארם; ויהי סאה-סולת בשקל, וסאתיים שעורים בשקל--כדבר יהוה.  ב ז,יז והמלך הפקיד את-השליש אשר-נשען על-ידו, על-השער, וירמסוהו העם בשער, וימות:  כאשר דיבר, איש האלוהים, אשר דיבר, ברדת המלך אליו.  ב ז,יח ויהי, כדבר איש האלוהים, אל-המלך, לאמור:  סאתיים שעורים בשקל, וסאה-סולת בשקל, יהיה כעת מחר, בשער שומרון.  ב ז,יט ויען השליש את-איש האלוהים, ויאמר, והנה יהוה עושה ארובות בשמיים, היהיה כדבר הזה; ויאמר, הנך רואה בעיניך, ומשם, לא תאכל.  ב ז,כ ויהי-לו, כן; וירמסו אותו העם בשער, וימות.  {ס}

ב ח,א ואלישע דיבר אל-האישה אשר-החיה את-בנה לאמור, קומי ולכי את וביתך, וגורי, באשר תגורי:  כי-קרא יהוה לרעב, וגם-בא אל-הארץ שבע שנים.  ב ח,ב ותקם, האישה, ותעש, כדבר איש האלוהים; ותלך היא וביתה, ותגר בארץ-פלשתים שבע שנים.  ב ח,ג ויהי, מקצה שבע שנים, ותשב האישה, מארץ פלשתים; ותצא לצעוק אל-המלך, אל-ביתה ואל-שדה.  ב ח,ד והמלך, מדבר אל-גיחזי, נער איש-האלוהים, לאמור:  ספרה-נא לי, את כל-הגדולות אשר-עשה אלישע.  {ס}

ב ח,ה ויהי הוא מספר למלך, את אשר-החיה את-המת, והנה האישה אשר-החיה את-בנה צועקת אל-המלך, על-ביתה ועל-שדה; ויאמר גיחזי, אדוני המלך--זאת האישה, וזה-בנה אשר-החיה אלישע.  ב ח,ו וישאל המלך לאישה, ותספר-לו; וייתן-לה המלך סריס אחד לאמור, השב את-כל-אשר-לה ואת כל-תבואות השדה, מיום עוזבה את-הארץ, ועד-עתה.  {פ}

ב ח,ז ויבוא אלישע דמשק, ובן-הדד מלך-ארם חולה; ויוגד-לו לאמור, בא איש האלוהים עד-הנה.  ב ח,ח ויאמר המלך אל-חזאל, קח בידך מנחה, ולך, לקראת איש האלוהים; ודרשת את-יהוה מאותו לאמור, האחיה מחולי זה.  ב ח,ט וילך חזאל, לקראתו, וייקח מנחה בידו וכל-טוב דמשק, משא ארבעים גמל; ויבוא, ויעמוד לפניו, ויאמר בנך בן-הדד מלך-ארם שלחני אליך לאמור, האחיה מחולי זה.  ב ח,י ויאמר אליו אלישע, לך אמר-לו חיה תחיה; והראני יהוה, כי-מות ימות.  ב ח,יא ויעמד את-פניו, וישם עד-בוש; ויבך, איש האלוהים.  ב ח,יב ויאמר חזאל, מדוע אדוני בוכה; ויאמר כי-ידעתי את אשר-תעשה לבני ישראל רעה, מבצריהם תשלח באש ובחוריהם בחרב תהרוג, ועולליהם תרטש, והרותיהם תבקע.  ב ח,יג ויאמר חזאל--כי מה עבדך הכלב, כי יעשה הדבר הגדול הזה; ויאמר אלישע, הראני יהוה אותך מלך על-ארם.  ב ח,יד וילך מאת אלישע, ויבוא אל-אדוניו, ויאמר לו, מה-אמר לך אלישע; ויאמר, אמר לי חיה תחיה.  ב ח,טו ויהי ממוחרת, וייקח המכבר ויטבול במים, ויפרוש על-פניו, וימות; וימלוך חזאל, תחתיו.  {פ}

ב ח,טז ובשנת חמש, ליורם בן-אחאב מלך ישראל, ויהושפט, מלך יהודה--מלך יהורם בן-יהושפט, מלך יהודה.  ב ח,יז בן-שלושים ושתיים שנה, היה במולכו; ושמונה שנים, מלך בירושלים.  ב ח,יח וילך בדרך מלכי ישראל, כאשר עשו בית אחאב--כי בת-אחאב, הייתה-לו לאישה; ויעש הרע, בעיני יהוה.  ב ח,יט ולא-אבה יהוה להשחית את-יהודה, למען דויד עבדו:  כאשר אמר-לו, לתת לו ניר לבניו--כל-הימים.  ב ח,כ בימיו פשע אדום, מתחת יד-יהודה; וימליכו עליהם, מלך.  ב ח,כא ויעבור יורם צעירה, וכל-הרכב עימו; ויהי-הוא קם לילה, ויכה את-אדום הסובב אליו ואת שרי הרכב, וינס העם, לאוהליו.  ב ח,כב ויפשע אדום, מתחת יד-יהודה, עד, היום הזה; אז תפשע לבנה, בעת ההיא.  ב ח,כג ויתר דברי יורם, וכל-אשר עשה:  הלוא-הם כתובים, על-ספר דברי הימים--למלכי יהודה.  ב ח,כד וישכב יורם עם-אבותיו, וייקבר עם-אבותיו בעיר דויד; וימלוך אחזיהו בנו, תחתיו.  {פ}

ב ח,כה בשנת שתים-עשרה שנה, ליורם בן-אחאב מלך ישראל, מלך אחזיהו בן-יהורם, מלך יהודה.  ב ח,כו בן-עשרים ושתיים שנה, אחזיהו במולכו, ושנה אחת, מלך בירושלים; ושם אימו עתליהו, בת-עומרי מלך ישראל.  ב ח,כז וילך, בדרך בית אחאב, ויעש הרע בעיני יהוה, כבית אחאב:  כי חתן בית-אחאב, הוא.  ב ח,כח וילך את-יורם בן-אחאב, למלחמה עם-חזאל מלך-ארם--ברמות גלעד; ויכו ארמים, את-יורם.  ב ח,כט וישב יורם המלך להתרפא ביזרעאל, מן-המכים אשר יכוהו ארמים ברמה, בהילחמו, את-חזאל מלך ארם; ואחזיהו בן-יהורם מלך יהודה, ירד לראות את-יורם בן-אחאב ביזרעאל--כי-חולה הוא.  {פ}

ב ט,א ואלישע, הנביא, קרא, לאחד מבני הנביאים; ויאמר לו חגור מותניך, וקח פך השמן הזה בידך, ולך, רמות גלעד.  ב ט,ב ובאת-שמה; וראה-שם יהוא בן-יהושפט בן-נמשי, ובאת והקמותו מתוך אחיו, והבאת אותו, חדר בחדר.  ב ט,ג ולקחת פך-השמן, ויצקת על-ראשו, ואמרת כה-אמר יהוה, משחתיך למלך אל-ישראל; ופתחת הדלת ונסת, ולא תחכה.  ב ט,ד וילך הנער הנער הנביא, רמות גלעד.  ב ט,ה ויבוא, והנה שרי החיל יושבים, ויאמר, דבר לי אליך השר; ויאמר יהוא אל-מי מכולנו, ויאמר אליך השר.  ב ט,ו ויקם ויבוא הביתה, וייצוק השמן אל-ראשו; ויאמר לו, כה-אמר יהוה אלוהי ישראל, משחתיך למלך אל-עם יהוה, אל-ישראל.  ב ט,ז והכית--את-בית אחאב, אדוניך; וניקמתי דמי עבדיי הנביאים, ודמי כל-עבדי יהוה--מיד איזבל.  ב ט,ח ואבד, כל-בית אחאב; והכרתי לאחאב משתין בקיר, ועצור ועזוב בישראל.  ב ט,ט ונתתי את-בית אחאב, כבית ירובעם בן-נבט, וכבית, בעשא בן-אחייה.  ב ט,י ואת-איזבל יאכלו הכלבים, בחלק יזרעאל--ואין קובר; ויפתח הדלת, וינוס.  ב ט,יא ויהוא, יצא אל-עבדי אדוניו, ויאמר לו השלום, מדוע בא-המשוגע הזה אליך; ויאמר אליהם, אתם ידעתם את-האיש ואת-שיחו.  ב ט,יב ויאמרו שקר, הגד-נא לנו; ויאמר, כזאת וכזאת אמר אליי לאמור, כה אמר יהוה, משחתיך למלך אל-ישראל.  ב ט,יג וימהרו, ויקחו איש בגדו, וישימו תחתיו, אל-גרם המעלות; ויתקעו, בשופר, ויאמרו, מלך יהוא.  ב ט,יד ויתקשר, יהוא בן-יהושפט בן-נמשי--אל-יורם; ויורם היה שומר ברמות גלעד, הוא וכל-ישראל, מפני, חזאל מלך-ארם.  ב ט,טו וישב יהורם המלך להתרפא ביזרעאל, מן-המכים אשר יכוהו ארמים, בהילחמו, את-חזאל מלך ארם; ויאמר יהוא, אם-יש נפשכם--אל-ייצא פליט מן-העיר, ללכת להגיד ביזרעאל.  ב ט,טז וירכב יהוא וילך יזרעאלה, כי יורם שוכב שמה; ואחזיה מלך יהודה, ירד לראות את-יורם.  ב ט,יז והצופה עומד על-המגדל ביזרעאל, וירא את-שפעת יהוא בבואו, ויאמר, שפעת אני רואה; ויאמר יהורם, קח רכב ושלח לקראתם--ויאמר השלום.  ב ט,יח וילך רוכב הסוס לקראתו, ויאמר כה-אמר המלך השלום, ויאמר יהוא מה-לך ולשלום, סוב אל-אחריי; ויגד הצופה לאמור, בא-המלאך עד-הם ולא-שב.  ב ט,יט וישלח, רוכב סוס שני, ויבוא אליהם, ויאמר כה-אמר המלך שלום; ויאמר יהוא מה-לך ולשלום, סוב אל-אחריי.  ב ט,כ ויגד הצופה לאמור, בא עד-אליהם ולא-שב; והמנהג, כמנהג יהוא בן-נמשי--כי בשיגעון, ינהג.  ב ט,כא ויאמר יהורם אסור, ויאסור רכבו; וייצא יהורם מלך-ישראל ואחזיהו מלך-יהודה איש ברכבו, וייצאו לקראת יהוא, וימצאוהו, בחלקת נבות היזרעאלי.  ב ט,כב ויהי, כראות יהורם את-יהוא, ויאמר, השלום יהוא; ויאמר, מה השלום--עד-זנוני איזבל אימך וכשפיה, הרבים.  ב ט,כג ויהפוך יהורם ידיו, וינוס; ויאמר אל-אחזיהו, מרמה אחזיה.  ב ט,כד ויהוא מילא ידו בקשת, ויך את-יהורם בין זרועיו, וייצא החצי, מליבו; ויכרע, ברכבו.  ב ט,כה ויאמר, אל-בדקר שלישו, שא השליכהו, בחלקת שדה נבות היזרעאלי:  כי-זכור אני ואתה, את רוכבים צמדים אחרי אחאב אביו, ויהוה נשא עליו, את-המשא הזה.  ב ט,כו אם-לא את-דמי נבות ואת-דמי בניו ראיתי אמש, נאום-יהוה, ושילמתי לך בחלקה הזאת, נאום-יהוה; ועתה, שא השליכהו בחלקה--כדבר יהוה.  ב ט,כז ואחזיה מלך-יהודה, ראה, וינס, דרך בית הגן; וירדוף אחריו יהוא, ויאמר גם-אותו הכוהו אל-המרכבה במעלה-גור אשר את-יבלעם, וינס מגידו, וימת שם.  ב ט,כח וירכיבו אותו עבדיו, ירושלימה; ויקברו אותו בקבורתו עם-אבותיו, בעיר דויד.  {פ}

ב ט,כט ובשנת אחת עשרה שנה, ליורם בן-אחאב, מלך אחזיה, על-יהודה.  ב ט,ל ויבוא יהוא, יזרעאלה; ואיזבל שמעה, ותשם בפוך עיניה ותיטב את-ראשה, ותשקף, בעד החלון.  ב ט,לא ויהוא, בא בשער; ותאמר השלום, זמרי הורג אדוניו.  ב ט,לב ויישא פניו, אל-החלון, ויאמר, מי איתי מי; וישקיפו אליו, שניים שלושה סריסים.  ב ט,לג ויאמר שמטוה, וישמטוה; וייז מדמה אל-הקיר ואל-הסוסים, וירמסנה.  ב ט,לד ויבוא, ויאכל וישת; ויאמר, פקדו-נא את-הארורה הזאת וקברוה--כי בת-מלך, היא.  ב ט,לה וילכו, לקוברה; ולא-מצאו בה, כי אם-הגולגולת והרגליים--וכפות הידיים.  ב ט,לו וישובו, ויגידו לו, ויאמר דבר-יהוה הוא, אשר דיבר ביד-עבדו אלייהו התשבי לאמור:  בחלק יזרעאל, יאכלו הכלבים את-בשר איזבל.  ב ט,לז והייתה נבלת איזבל, כדומן על-פני השדה--בחלק יזרעאל:  אשר לא-יאמרו, זאת איזבל.  {ס}

ב י,א ולאחאב שבעים בנים, בשומרון; ויכתוב יהוא ספרים וישלח שומרון, אל-שרי יזרעאל הזקנים, ואל-האומנים אחאב, לאמור.  ב י,ב ועתה, כבוא הספר הזה אליכם, ואיתכם, בני אדוניכם; ואיתכם הרכב והסוסים, ועיר מבצר והנשק.  ב י,ג וראיתם הטוב והישר, מבני אדוניכם, ושמתם, על-כיסא אביו; והילחמו, על-בית אדוניכם.  ב י,ד וייראו, מאוד מאוד, ויאמרו, הנה שני המלכים לא עמדו לפניו; ואיך, נעמוד אנחנו.  ב י,ה וישלח אשר-על-הבית ואשר על-העיר והזקנים והאומנים אל-יהוא לאמור, עבדיך אנחנו, וכול אשר-תאמר אלינו, נעשה:  לא-נמליך איש, הטוב בעיניך עשה.  ב י,ו ויכתוב אליהם ספר שנית לאמור, אם-לי אתם ולקולי אתם שומעים קחו את-ראשי אנשי בני-אדוניכם, ובואו אליי כעת מחר, יזרעאלה; ובני המלך שבעים איש, את-גדולי העיר מגדלים אותם.  ב י,ז ויהי, כבוא הספר אליהם, ויקחו את-בני המלך, וישחטו שבעים איש; וישימו את-ראשיהם בדודים, וישלחו אליו יזרעאלה.  ב י,ח ויבוא המלאך ויגד-לו לאמור, הביאו ראשי בני-המלך; ויאמר, שימו אותם שני ציבורים פתח השער--עד-הבוקר.  ב י,ט ויהי בבוקר, וייצא ויעמוד, ויאמר אל-כל-העם, צדיקים אתם; הנה אני קשרתי על-אדוני, ואהרגהו, ומי הכה, את-כל-אלה.  ב י,י דעו איפוא, כי לא ייפול מדבר יהוה ארצה, אשר-דיבר יהוה, על-בית אחאב; ויהוה עשה--את אשר דיבר, ביד עבדו אלייהו.  ב י,יא ויך יהוא, את כל-הנשארים לבית-אחאב ביזרעאל, וכל-גדוליו, ומיודעיו וכוהניו--עד-בלתי השאיר-לו, שריד.  ב י,יב ויקם, ויבוא, וילך, שומרון--הוא בית-עקד הרועים, בדרך.  ב י,יג ויהוא, מצא את-אחי אחזיהו מלך-יהודה, ויאמר, מי אתם; ויאמרו, אחי אחזיהו אנחנו, ונרד לשלום בני-המלך, ובני הגבירה.  ב י,יד ויאמר תפשום חיים, ויתפשום חיים; וישחטום אל-בור בית-עקד, ארבעים ושניים איש, ולא-השאיר איש, מהם.  {ס}

ב י,טו וילך משם וימצא את-יהונדב בן-רכב לקראתו ויברכהו, ויאמר אליו היש את-לבבך ישר כאשר לבבי עם-לבבך, ויאמר יהונדב יש ויש, תנה את-ידך; וייתן ידו, ויעלהו אליו אל-המרכבה.  ב י,טז ויאמר לכה איתי, וראה בקנאתי ליהוה; וירכיבו אותו, ברכבו.  ב י,יז ויבוא, שומרון, ויך את-כל-הנשארים לאחאב בשומרון, עד-השמידו--כדבר יהוה, אשר דיבר אל-אלייהו.  {פ}

ב י,יח ויקבוץ יהוא, את-כל-העם, ויאמר אליהם, אחאב עבד את-הבעל מעט; יהוא, יעבדנו הרבה.  ב י,יט ועתה כל-נביאי הבעל כל-עובדיו וכל-כוהניו קראו אליי איש אל-ייפקד, כי זבח גדול לי לבעל--כול אשר-ייפקד, לא יחיה; ויהוא עשה בעוקבה, למען האביד את-עובדי הבעל.  ב י,כ ויאמר יהוא, קדשו עצרה לבעל--ויקראו.  ב י,כא וישלח יהוא, בכל-ישראל, ויבואו כל-עובדי הבעל, ולא-נשאר איש אשר לא-בא; ויבואו בית הבעל, ויימלא בית-הבעל פה לפה.  ב י,כב ויאמר, לאשר על-המלתחה, הוצא לבוש, לכול עובדי הבעל; ויוצא להם, המלבוש.  ב י,כג ויבוא יהוא ויהונדב בן-רכב, בית הבעל; ויאמר לעובדי הבעל, חפשו וראו פן-יש-פה עימכם מעבדי יהוה--כי אם-עובדי הבעל, לבדם.  ב י,כד ויבואו, לעשות זבחים ועולות; ויהוא שם-לו בחוץ, שמונים איש, ויאמר האיש אשר-יימלט מן-האנשים אשר אני מביא על-ידיכם, נפשו תחת נפשו.  ב י,כה ויהי ככלותו לעשות העולה, ויאמר יהוא לרצים ולשלישים בואו הכום איש אל-ייצא, ויכום, לפי-חרב; וישליכו, הרצים והשלישים, וילכו, עד-עיר בית-הבעל.  ב י,כו ויוציאו את-מצבות בית-הבעל, וישרפוה.  ב י,כז וייתצו, את מצבת הבעל; וייתצו את-בית הבעל, וישימוהו למוצאות עד-היום.  ב י,כח וישמד יהוא את-הבעל, מישראל.  ב י,כט רק חטאי ירובעם בן-נבט, אשר החטיא את-ישראל--לא-סר יהוא, מאחריהם:  עגלי, הזהב, אשר בית-אל, ואשר בדן.  {פ}

ב י,ל ויאמר יהוה אל-יהוא, יען אשר-הטיבות לעשות הישר בעיניי--ככול אשר בלבבי, עשית לבית אחאב:  בני רביעים, יישבו לך על-כיסא ישראל.  ב י,לא ויהוא, לא שמר ללכת בתורת-יהוה אלוהי-ישראל--בכל-לבבו:  לא סר, מעל חטאות ירובעם, אשר החטיא, את-ישראל.  ב י,לב בימים ההם--החל יהוה, לקצות בישראל; ויכם חזאל, בכל-גבול ישראל.  ב י,לג מן-הירדן, מזרח השמש, את כל-ארץ הגלעד, הגדי והראובני והמנשי--מערוער אשר על-נחל ארנון, והגלעד והבשן.  ב י,לד ויתר דברי יהוא וכל-אשר עשה, וכל-גבורתו:  הלוא-הם כתובים, על-ספר דברי הימים--למלכי ישראל.  ב י,לה וישכב יהוא עם-אבותיו, ויקברו אותו בשומרון; וימלוך יהואחז בנו, תחתיו.  ב י,לו והימים, אשר מלך יהוא על-ישראל--עשרים-ושמונה שנה, בשומרון.  {פ}

ב יא,א ועתליה אם אחזיהו, ראתה כי מת בנה; ותקם, ותאבד, את, כל-זרע הממלכה.  ב יא,ב ותיקח יהושבע בת-המלך-יורם אחות אחזיהו את-יואש בן-אחזיה, ותגנוב אותו מתוך בני-המלך המומתים--אותו ואת-מינקתו, בחדר המיטות; ויסתירו אותו מפני עתליהו, ולא הומת.  ב יא,ג ויהי איתה בית יהוה, מתחבא שש שנים; ועתליה, מולכת על-הארץ.  {פ}

ב יא,ד ובשנה השביעית שלח יהוידע וייקח את-שרי המאות, לכרי ולרצים, ויבא אותם אליו, בית יהוה; ויכרות להם ברית וישבע אותם, בבית יהוה, וירא אותם, את-בן-המלך.  ב יא,ה ויצוום לאמור, זה הדבר אשר תעשון:  השלישית מכם, באי השבת, ושומרי, משמרת בית המלך.  ב יא,ו והשלישית בשער סור, והשלישית בשער אחר הרצים; ושמרתם את-משמרת הבית, מסח.  ב יא,ז ושתי הידות בכם, כול יוצאי השבת, ושמרו את-משמרת בית-יהוה, אל-המלך.  ב יא,ח והקפתם על-המלך סביב, איש וכליו בידו, והבא אל-השדרות, יומת; והיו את-המלך, בצאתו ובבואו.  ב יא,ט ויעשו שרי המאות, ככול אשר-ציווה יהוידע הכוהן, ויקחו איש את-אנשיו, באי השבת עם יוצאי השבת; ויבואו, אל-יהוידע הכוהן.  ב יא,י וייתן הכוהן לשרי המאות, את-החנית ואת-השלטים, אשר, למלך דויד--אשר, בבית יהוה.  ב יא,יא ויעמדו הרצים איש וכליו בידו, מכתף הבית הימנית עד-כתף הבית השמאלית, למזבח, ולבית--על-המלך, סביב.  ב יא,יב ויוציא את-בן-המלך, וייתן עליו את-הנזר ואת-העדות, וימליכו אותו, וימשחוהו; ויכו-כף--ויאמרו, יחי המלך.  {ס}

ב יא,יג ותשמע עתליה, את-קול הרצין העם; ותבוא אל-העם, בית יהוה.  ב יא,יד ותרא והנה המלך עומד על-העמוד כמשפט, והשרים והחצוצרות אל-המלך, וכל-עם הארץ שמח, ותוקע בחצוצרות; ותקרע עתליה את-בגדיה, ותקרא קשר קשר.  ב יא,טו ויצו יהוידע הכוהן את-שרי המאות פקודי החיל, ויאמר אליהם הוציאו אותה אל-מבית לשדרות, והבא אחריה, המת בחרב:  כי אמר הכוהן, אל-תומת בית יהוה.  ב יא,טז וישימו לה ידיים, ותבוא דרך-מבוא הסוסים בית המלך; ותומת, שם.  {ס}

ב יא,יז ויכרות יהוידע את-הברית, בין יהוה ובין המלך ובין העם, להיות לעם, ליהוה; ובין המלך, ובין העם.  ב יא,יח ויבואו כל-עם הארץ בית-הבעל וייתצוהו, את-מזבחותיו ואת-צלמיו שיברו היטב, ואת מתן כוהן הבעל, הרגו לפני המזבחות; וישם הכוהן פקודות, על-בית יהוה.  ב יא,יט וייקח את-שרי המאות ואת-הכרי ואת-הרצים ואת כל-עם הארץ, ויורידו את-המלך מבית יהוה, ויבואו דרך-שער הרצים, בית המלך; ויישב, על-כיסא המלכים.  ב יא,כ וישמח כל-עם-הארץ, והעיר שקטה; ואת-עתליהו המיתו בחרב, בית המלך.  {ס}

ב יב,א בן-שבע שנים, יהואש במולכו.  {פ}

ב יב,ב בשנת-שבע ליהוא, מלך יהואש, וארבעים שנה, מלך בירושלים; ושם אימו, צביה מבאר שבע.  ב יב,ג ויעש יהואש הישר בעיני יהוה, כל-ימיו, אשר הורהו, יהוידע הכוהן.  ב יב,ד רק הבמות, לא-סרו:  עוד העם מזבחים ומקטרים, בבמות.  ב יב,ה ויאמר יהואש אל-הכוהנים, כול כסף הקודשים אשר-יובא בית-יהוה כסף עובר--איש, כסף נפשות ערכו:  כל-כסף, אשר יעלה על לב-איש, להביא, בית יהוה.  ב יב,ו יקחו להם הכוהנים, איש מאת מכרו; והם, יחזקו את-בדק הבית, לכול אשר-יימצא שם, בדק.  {פ}

ב יב,ז ויהי, בשנת עשרים ושלוש שנה--למלך יהואש:  לא-חיזקו הכוהנים, את-בדק הבית.  ב יב,ח ויקרא המלך יהואש ליהוידע הכוהן, ולכוהנים, ויאמר אליהם, מדוע אינכם מחזקים את-בדק הבית; ועתה, אל-תקחו-כסף מאת מכריכם, כי-לבדק הבית, תיתנוהו.  ב יב,ט וייאותו, הכוהנים, לבלתי קחת-כסף מאת העם, ולבלתי חזק את-בדק הבית.  ב יב,י וייקח יהוידע הכוהן, ארון אחד, וייקוב חור, בדלתו; וייתן אותו אצל המזבח מימין, בבוא-איש בית יהוה, ונתנו-שמה הכוהנים שומרי הסף, את-כל-הכסף המובא בית-יהוה.  ב יב,יא ויהי, כראותם, כי-רב הכסף, בארון; ויעל סופר המלך, והכוהן הגדול, ויצורו וימנו, את-הכסף הנמצא בית-יהוה.  ב יב,יב ונתנו, את-הכסף המתוכן, על-ידי עושי המלאכה, המופקדים בית יהוה; ויוציאוהו לחרשי העץ, ולבונים, העושים, בית יהוה.  ב יב,יג ולגודרים, ולחוצבי האבן, ולקנות עצים ואבני מחצב, לחזק את-בדק בית-יהוה; ולכול אשר-ייצא על-הבית, לחוזקה.  ב יב,יד אך לא ייעשה בית יהוה, סיפות כסף מזמרות מזרקות חצוצרות, כל-כלי זהב, וכלי-כסף--מן-הכסף, המובא בית-יהוה.  ב יב,טו כי-לעושי המלאכה, ייתנוהו; וחיזקו-בו, את-בית יהוה.  ב יב,טז ולא יחשבו את-האנשים, אשר ייתנו את-הכסף על-ידם, לתת, לעושי המלאכה:  כי באמונה, הם עושים.  ב יב,יז כסף אשם וכסף חטאות, לא יובא בית יהוה:  לכוהנים, יהיו.  {פ}

ב יב,יח אז יעלה, חזאל מלך ארם, ויילחם על-גת, וילכדה; וישם חזאל פניו, לעלות על-ירושלים.  ב יב,יט וייקח יהואש מלך-יהודה, את כל-הקודשים אשר-הקדישו יהושפט ויהורם ואחזיהו אבותיו מלכי יהודה ואת-קודשיו, ואת כל-הזהב הנמצא באוצרות בית-יהוה, ובית המלך; וישלח, לחזאל מלך ארם, ויעל, מעל ירושלים.  ב יב,כ ויתר דברי יואש, וכל-אשר עשה:  הלוא-הם כתובים, על-ספר דברי הימים--למלכי יהודה.  ב יב,כא ויקומו עבדיו, ויקשרו-קשר; ויכו, את-יואש, בית מילוא, היורד סילא.  ב יב,כב ויוזכר בן-שמעת ויהוזבד בן-שומר עבדיו, הכוהו וימות, ויקברו אותו עם-אבותיו, בעיר דויד; וימלוך אמציה בנו, תחתיו.  {פ}

ב יג,א בשנת עשרים ושלוש שנה, ליואש בן-אחזיהו מלך יהודה--מלך יהואחז בן-יהוא על-ישראל, בשומרון, שבע עשרה, שנה.  ב יג,ב ויעש הרע, בעיני יהוה; וילך אחר חטאות ירובעם בן-נבט, אשר-החטיא את-ישראל--לא-סר ממנה.  ב יג,ג וייחר-אף יהוה, בישראל; וייתנם ביד חזאל מלך-ארם, וביד בן-הדד בן-חזאל--כל-הימים.  ב יג,ד ויחל יהואחז, את-פני יהוה; וישמע אליו, יהוה, כי ראה את-לחץ ישראל, כי-לחץ אותם מלך ארם.  ב יג,ה וייתן יהוה לישראל, מושיע, וייצאו, מתחת יד-ארם; ויישבו בני-ישראל באוהליהם, כתמול שלשום.  ב יג,ו אך לא-סרו מחטאות בית-ירובעם, אשר-החטיא את-ישראל--בה הלך; וגם, האשרה, עמדה, בשומרון.  ב יג,ז כי לא השאיר ליהואחז עם, כי אם-חמישים פרשים ועשרה רכב, ועשרת אלפים, רגלי:  כי איבדם מלך ארם, וישימם כעפר לדוש.  ב יג,ח ויתר דברי יהואחז וכל-אשר עשה, וגבורתו:  הלוא-הם כתובים, על-ספר דברי הימים--למלכי ישראל.  ב יג,ט וישכב יהואחז עם-אבותיו, ויקברוהו בשומרון; וימלוך יואש בנו, תחתיו.  {פ}

ב יג,י בשנת שלושים ושבע שנה, ליואש מלך יהודה--מלך יהואש בן-יהואחז על-ישראל, בשומרון, שש עשרה, שנה.  ב יג,יא ויעשה הרע, בעיני יהוה:  לא סר מכל-חטאות ירובעם בן-נבט, אשר-החטיא את-ישראל--בה הלך.  ב יג,יב ויתר דברי יואש, וכל-אשר עשה, וגבורתו, אשר נלחם עם אמציה מלך-יהודה:  הלוא-הם כתובים, על-ספר דברי הימים--למלכי ישראל.  ב יג,יג וישכב יואש עם-אבותיו, וירובעם ישב על-כיסאו; וייקבר יואש בשומרון, עם מלכי ישראל.  {פ}

ב יג,יד ואלישע חלה את-חולייו, אשר ימות בו; ויירד אליו יואש מלך-ישראל, ויבך על-פניו ויאמר, אבי אבי, רכב ישראל ופרשיו.  ב יג,טו ויאמר לו אלישע, קח קשת וחיצים; וייקח אליו, קשת וחיצים.  ב יג,טז ויאמר למלך ישראל, הרכב ידך על-הקשת, וירכב, ידו; וישם אלישע ידיו, על-ידי המלך.  ב יג,יז ויאמר, פתח החלון קדמה--ויפתח; ויאמר אלישע ירה, ויור, ויאמר חץ-תשועה ליהוה וחץ תשועה בארם, והכית את-ארם באפק עד-כלה.  ב יג,יח ויאמר קח החיצים, וייקח; ויאמר למלך-ישראל הך-ארצה, ויך שלוש-פעמים ויעמוד.  ב יג,יט ויקצוף עליו איש האלוהים, ויאמר להכות חמש או-שש פעמים, אז הכית את-ארם, עד-כלה; ועתה, שלוש פעמים תכה את-ארם.  {פ}

ב יג,כ וימת אלישע, ויקברוהו; וגדודי מואב יבואו בארץ, בא שנה.  ב יג,כא ויהי הם קוברים איש, והנה ראו את-הגדוד, וישליכו את-האיש, בקבר אלישע; וילך וייגע האיש, בעצמות אלישע, ויחי, ויקם על-רגליו.  {פ}

ב יג,כב וחזאל מלך ארם, לחץ את-ישראל, כול, ימי יהואחז.  ב יג,כג ויחן יהוה אותם וירחמם, וייפן אליהם, למען בריתו, את-אברהם יצחק ויעקוב; ולא אבה השחיתם, ולא-השליכם מעל-פניו עד-עתה.  ב יג,כד וימת, חזאל מלך-ארם; וימלוך בן-הדד בנו, תחתיו.  ב יג,כה וישב יהואש בן-יהואחז, וייקח את-הערים מיד בן-הדד בן-חזאל, אשר לקח מיד יהואחז אביו, במלחמה:  שלוש פעמים הכהו יואש, וישב את-ערי ישראל.  {פ}

ב יד,א בשנת שתיים, ליואש בן-יואחז מלך ישראל, מלך אמציהו בן-יואש, מלך יהודה.  ב יד,ב בן-עשרים וחמש שנה, היה במולכו, ועשרים ותשע שנה, מלך בירושלים; ושם אימו, יהועדן מן-ירושלים.  ב יד,ג ויעש הישר, בעיני יהוה--רק, לא כדויד אביו:  ככול אשר-עשה יואש אביו, עשה.  ב יד,ד רק הבמות, לא-סרו:  עוד העם מזבחים ומקטרים, בבמות.  ב יד,ה ויהי, כאשר חזקה הממלכה בידו; ויך, את-עבדיו, המכים, את-המלך אביו.  ב יד,ו ואת-בני המכים, לא המית:  ככתוב בספר תורת-משה אשר-ציווה יהוה לאמור, לא-יומתו אבות על-בנים ובנים לא-יומתו על-אבות--כי אם-איש בחטאו, יומת.  ב יד,ז הוא-הכה את-אדום בגיא-מלח, עשרת אלפים, ותפש את-הסלע, במלחמה; ויקרא את-שמה יוקתאל, עד היום הזה.  {פ}

ב יד,ח אז שלח אמציה מלאכים, אל-יהואש בן-יהואחז בן-יהוא מלך ישראל לאמור:  לכה, נתראה פנים.  ב יד,ט וישלח יהואש מלך-ישראל, אל-אמציהו מלך-יהודה לאמור, החוח אשר בלבנון שלח אל-הארז אשר בלבנון לאמור, תנה-את-בתך לבני לאישה; ותעבור חית השדה, אשר בלבנון, ותרמוס, את-החוח.  ב יד,י הכה הכית את-אדום, ונשאך ליבך; היכבד, ושב בביתך, ולמה תתגרה ברעה, ונפלת אתה ויהודה עימך.  ב יד,יא ולא-שמע אמציהו--ויעל יהואש מלך-ישראל ויתראו פנים, הוא ואמציהו מלך-יהודה:  בבית שמש, אשר ליהודה.  ב יד,יב ויינגף יהודה, לפני ישראל; וינוסו, איש לאוהליו.  ב יד,יג ואת אמציהו מלך-יהודה בן-יהואש בן-אחזיהו, תפש יהואש מלך-ישראל--בבית שמש; ויבוא, ירושלים, ויפרוץ בחומת ירושלים בשער אפריים עד-שער הפינה, ארבע מאות אמה.  ב יד,יד ולקח את-כל-הזהב-והכסף ואת כל-הכלים הנמצאים בית-יהוה, ובאוצרות בית המלך, ואת, בני התערובות; וישב, שומרונה.  ב יד,טו ויתר דברי יהואש אשר עשה, וגבורתו, ואשר נלחם, עם אמציהו מלך-יהודה:  הלוא-הם כתובים, על-ספר דברי הימים--למלכי ישראל.  ב יד,טז וישכב יהואש, עם-אבותיו, וייקבר בשומרון, עם מלכי ישראל; וימלוך ירובעם בנו, תחתיו.  {פ}

ב יד,יז ויחי אמציהו בן-יואש, מלך יהודה, אחרי מות, יהואש בן-יהואחז מלך ישראל--חמש עשרה, שנה.  ב יד,יח ויתר, דברי אמציהו:  הלוא-הם כתובים, על-ספר דברי הימים--למלכי יהודה.  ב יד,יט ויקשרו עליו קשר בירושלים, וינס לכישה; וישלחו אחריו לכישה, וימיתוהו שם.  ב יד,כ וישאו אותו, על-הסוסים; וייקבר בירושלים עם-אבותיו, בעיר דויד.  ב יד,כא ויקחו כל-עם יהודה, את-עזריה, והוא, בן-שש עשרה שנה; וימליכו אותו, תחת אביו אמציהו.  ב יד,כב הוא בנה את-אילת, וישיבהא ליהודה, אחרי שכב-המלך, עם-אבותיו.  {פ}

ב יד,כג בשנת חמש-עשרה שנה, לאמציהו בן-יואש מלך יהודה--מלך ירובעם בן-יואש מלך-ישראל, בשומרון, ארבעים ואחת, שנה.  ב יד,כד ויעש הרע, בעיני יהוה:  לא סר, מכל-חטאות ירובעם בן-נבט, אשר החטיא, את-ישראל.  ב יד,כה הוא, השיב את-גבול ישראל, מלבוא חמת, עד-ים הערבה--כדבר יהוה, אלוהי ישראל, אשר דיבר ביד-עבדו יונה בן-אמיתיי הנביא, אשר מגת החפר.  ב יד,כו כי-ראה יהוה את-עוני ישראל, מורה מאוד; ואפס עצור ואפס עזוב, ואין עוזר לישראל.  ב יד,כז ולא-דיבר יהוה--למחות את-שם ישראל, מתחת השמיים; ויושיעם, ביד ירובעם בן-יואש.  ב יד,כח ויתר דברי ירובעם וכל-אשר עשה, וגבורתו אשר-נלחם, ואשר השיב את-דמשק ואת-חמת ליהודה, בישראל:  הלוא-הם כתובים, על-ספר דברי הימים--למלכי ישראל.  ב יד,כט וישכב ירובעם עם-אבותיו, עם מלכי ישראל; וימלוך זכריה בנו, תחתיו.  {פ}

ב טו,א בשנת עשרים ושבע שנה, לירובעם מלך ישראל, מלך עזריה בן-אמציה, מלך יהודה.  ב טו,ב בן-שש עשרה שנה, היה במולכו, וחמישים ושתיים שנה, מלך בירושלים; ושם אימו, יכוליהו מירושלים.  ב טו,ג ויעש הישר, בעיני יהוה, ככול אשר-עשה, אמציהו אביו.  ב טו,ד רק הבמות, לא-סרו:  עוד העם מזבחים ומקטרים, בבמות.  ב טו,ה וינגע יהוה את-המלך, ויהי מצורע עד-יום מותו, ויישב, בבית החופשית; ויותם בן-המלך על-הבית, שופט את-עם הארץ.  ב טו,ו ויתר דברי עזריהו, וכל-אשר עשה:  הלוא-הם כתובים, על-ספר דברי הימים--למלכי יהודה.  ב טו,ז וישכב עזריה עם-אבותיו, ויקברו אותו עם-אבותיו בעיר דויד; וימלוך יותם בנו, תחתיו.  {פ}

ב טו,ח בשנת שלושים ושמונה שנה, לעזריהו מלך יהודה:  מלך זכריהו בן-ירובעם על-ישראל, בשומרון--שישה חודשים.  ב טו,ט ויעש הרע בעיני יהוה, כאשר עשו אבותיו:  לא סר, מחטאות ירובעם בן-נבט, אשר החטיא, את-ישראל.  ב טו,י ויקשור עליו שלום בן-יבש, ויכהו קבל-עם וימיתהו; וימלוך, תחתיו.  ב טו,יא ויתר, דברי זכריה:  הנם כתובים, על-ספר דברי הימים--למלכי ישראל.  ב טו,יב הוא דבר-יהוה, אשר דיבר אל-יהוא לאמור, בני רביעים, יישבו לך על-כיסא ישראל; ויהי-כן.  {פ}

ב טו,יג שלום בן-יבש, מלך, בשנת שלושים ותשע שנה, לעוזייה מלך יהודה; וימלוך ירח-ימים, בשומרון.  ב טו,יד ויעל מנחם בן-גדי מתרצה, ויבוא שומרון, ויך את-שלום בן-יבש, בשומרון; וימיתהו, וימלוך תחתיו.  ב טו,טו ויתר דברי שלום, וקשרו אשר קשר:  הנם כתובים, על-ספר דברי הימים--למלכי ישראל.  {ס}

ב טו,טז אז יכה-מנחם את-תפסח ואת-כל-אשר-בה ואת-גבוליה, מתרצה--כי לא פתח, ויך; את כל-ההרותיה, ביקע.  {פ}

ב טו,יז בשנת שלושים ותשע שנה, לעזריה מלך יהודה:  מלך מנחם בן-גדי על-ישראל, עשר שנים--בשומרון.  ב טו,יח ויעש הרע, בעיני יהוה:  לא סר מעל חטאות ירובעם בן-נבט, אשר-החטיא את-ישראל--כל-ימיו.  ב טו,יט בא פול מלך-אשור, על-הארץ, וייתן מנחם לפול, אלף כיכר-כסף--להיות ידיו איתו, להחזיק הממלכה בידו.  ב טו,כ ויוצא מנחם את-הכסף על-ישראל, על כל-גיבורי החיל, לתת למלך אשור, חמישים שקלים כסף לאיש אחד; וישב מלך אשור, ולא-עמד שם בארץ.  ב טו,כא ויתר דברי מנחם, וכל-אשר עשה:  הלוא-הם כתובים, על-ספר דברי הימים--למלכי ישראל.  ב טו,כב וישכב מנחם, עם-אבותיו; וימלוך פקחיה בנו, תחתיו.  {פ}

ב טו,כג בשנת חמישים שנה, לעזריה מלך יהודה:  מלך פקחיה בן-מנחם על-ישראל, בשומרון--שנתיים.  ב טו,כד ויעש הרע, בעיני יהוה:  לא סר, מחטאות ירובעם בן-נבט, אשר החטיא, את-ישראל.  ב טו,כה ויקשור עליו פקח בן-רמליהו שלישו, ויכהו בשומרון בארמון בית-המלך את-ארגוב ואת-האריה, ועימו חמישים איש, מבני גלעדים; וימיתהו, וימלוך תחתיו.  ב טו,כו ויתר דברי פקחיה, וכל-אשר עשה:  הנם כתובים, על-ספר דברי הימים--למלכי ישראל.  {פ}

ב טו,כז בשנת חמישים ושתיים שנה, לעזריה מלך יהודה:  מלך פקח בן-רמליהו על-ישראל, בשומרון--עשרים שנה.  ב טו,כח ויעש הרע, בעיני יהוה:  לא סר, מן-חטאות ירובעם בן-נבט, אשר החטיא, את-ישראל.  ב טו,כט בימי פקח מלך-ישראל, בא תגלת פלאסר מלך אשור, וייקח את-עיון ואת-אביל בית-מעכה ואת-ינוח ואת-קדש ואת-חצור ואת-הגלעד ואת-הגלילה, כול ארץ נפתלי; ויגלם, אשורה.  ב טו,ל ויקשור-קשר הושע בן-אלה, על-פקח בן-רמליהו, ויכהו וימיתהו, וימלוך תחתיו--בשנת עשרים, ליותם בן-עוזייה.  ב טו,לא ויתר דברי-פקח, וכל-אשר עשה:  הנם כתובים, על-ספר דברי הימים--למלכי ישראל.  {פ}

ב טו,לב בשנת שתיים, לפקח בן-רמליהו מלך ישראל, מלך יותם בן-עוזייהו, מלך יהודה.  ב טו,לג בן-עשרים וחמש שנה, היה במולכו, ושש-עשרה שנה, מלך בירושלים; ושם אימו, ירושא בת-צדוק.  ב טו,לד ויעש הישר, בעיני יהוה:  ככול אשר-עשה עוזייהו אביו, עשה.  ב טו,לה רק הבמות, לא סרו--עוד העם מזבחים ומקטרים, בבמות; הוא, בנה את-שער בית-יהוה--העליון.  ב טו,לו ויתר דברי יותם, אשר עשה:  הלוא-הם כתובים, על-ספר דברי הימים--למלכי יהודה.  ב טו,לז בימים ההם--החל יהוה להשליח ביהודה, רצין מלך ארם; ואת, פקח בן-רמליהו.  ב טו,לח וישכב יותם, עם-אבותיו, וייקבר עם-אבותיו, בעיר דויד אביו; וימלוך אחז בנו, תחתיו.  {פ}

ב טז,א בשנת שבע-עשרה שנה, לפקח בן-רמליהו, מלך אחז בן-יותם, מלך יהודה.  ב טז,ב בן-עשרים שנה, אחז במולכו, ושש-עשרה שנה, מלך בירושלים; ולא-עשה הישר, בעיני יהוה אלוהיו--כדויד אביו.  ב טז,ג וילך, בדרך מלכי ישראל; וגם את-בנו, העביר באש, כתועבות הגויים, אשר הוריש יהוה אותם מפני בני ישראל.  ב טז,ד ויזבח ויקטר בבמות, ועל-הגבעות, ותחת, כל-עץ רענן.  ב טז,ה אז יעלה רצין מלך-ארם ופקח בן-רמליהו מלך-ישראל, ירושלים--למלחמה; ויצורו, על-אחז, ולא יכלו, להילחם.  ב טז,ו בעת ההיא, השיב רצין מלך-ארם את-אילת לארם, וינשל את-היהודים, מאילות; ואדומים, באו אילת, ויישבו שם, עד היום הזה.  {פ}

ב טז,ז וישלח אחז מלאכים, אל-תגלת פלסר מלך-אשור לאמור, עבדך ובנך, אני; עלה והושיעני מכף מלך-ארם, ומכף מלך ישראל, הקומים, עליי.  ב טז,ח וייקח אחז את-הכסף ואת-הזהב, הנמצא בית יהוה, ובאוצרות, בית המלך; וישלח למלך-אשור, שוחד.  ב טז,ט וישמע אליו, מלך אשור, ויעל מלך אשור אל-דמשק ויתפשהא, ויגלהא קירה; ואת-רצין, המית.  ב טז,י וילך המלך אחז לקראת תגלת פלאסר מלך-אשור, דומשק, וירא את-המזבח, אשר בדמשק; וישלח המלך אחז אל-אורייה הכוהן, את-דמות המזבח ואת-תבניתו--לכל-מעשהו.  ב טז,יא וייבן אורייה הכוהן, את-המזבח:  ככול אשר-שלח המלך אחז מדמשק, כן עשה אורייה הכוהן, עד-בוא המלך-אחז, מדמשק.  ב טז,יב ויבוא המלך מדמשק, וירא המלך את-המזבח; ויקרב המלך על-המזבח, ויעל עליו.  ב טז,יג ויקטר את-עולתו ואת-מנחתו, ויסך את-נסכו; ויזרוק את-דם-השלמים אשר-לו, על-המזבח.  ב טז,יד ואת המזבח הנחושת, אשר לפני יהוה, ויקרב מאת פני הבית, מבין המזבח ומבין בית יהוה; וייתן אותו על-ירך המזבח, צפונה.  ב טז,טו ויצווה המלך-אחז את-אורייה הכוהן לאמור, על המזבח הגדול הקטר את-עולת-הבוקר ואת-מנחת הערב ואת-עולת המלך ואת-מנחתו ואת עולת כל-עם הארץ ומנחתם ונסכיהם, וכל-דם עולה וכל-דם-זבח, עליו תזרוק; ומזבח הנחושת יהיה-לי, לבקר.  ב טז,טז ויעש, אורייה הכוהן, ככול אשר-ציווה, המלך אחז.  ב טז,יז ויקצץ המלך אחז את-המסגרות המכונות, ויסר מעליהם את-הכיור, ואת-הים הוריד, מעל הבקר הנחושת אשר תחתיה; וייתן אותו, על מרצפת אבנים.  ב טז,יח ואת-מוסך השבת אשר-בנו בבית, ואת-מבוא המלך החיצונה--הסב, בית יהוה:  מפני, מלך אשור.  ב טז,יט ויתר דברי אחז, אשר עשה:  הלוא-הם כתובים, על-ספר דברי הימים--למלכי יהודה.  ב טז,כ וישכב אחז עם-אבותיו, וייקבר עם-אבותיו בעיר דויד; וימלוך חזקייהו בנו, תחתיו.  {פ}

ב יז,א בשנת שתים עשרה, לאחז מלך יהודה:  מלך הושע בן-אלה בשומרון, על-ישראל--תשע שנים.  ב יז,ב ויעש הרע, בעיני יהוה:  רק, לא כמלכי ישראל, אשר היו, לפניו.  ב יז,ג עליו עלה, שלמנאסר מלך אשור; ויהי-לו הושע עבד, וישב לו מנחה.  ב יז,ד וימצא מלך-אשור בהושע קשר, אשר שלח מלאכים אל-סוא מלך-מצריים, ולא-העלה מנחה למלך אשור, כשנה בשנה; ויעצרהו מלך אשור, ויאסרהו בית כלא.  ב יז,ה ויעל מלך-אשור, בכל-הארץ; ויעל, שומרון, ויצר עליה, שלוש שנים.  ב יז,ו בשנת התשיעית להושע, לכד מלך-אשור את-שומרון, ויגל את-ישראל, אשורה; ויושב אותם בחלח ובחבור, נהר גוזן--וערי מדיי.  {פ}

ב יז,ז ויהי, כי-חטאו בני-ישראל ליהוה אלוהיהם, המעלה אותם מארץ מצריים, מתחת יד פרעה מלך-מצריים; וייראו, אלוהים אחרים.  ב יז,ח וילכו, בחוקות הגויים, אשר הוריש יהוה, מפני בני ישראל; ומלכי ישראל, אשר עשו.  ב יז,ט ויחפאו בני-ישראל, דברים אשר לא-כן, על-יהוה, אלוהיהם; ויבנו להם במות בכל-עריהם, ממגדל נוצרים עד-עיר מבצר.  ב יז,י ויציבו להם מצבות, ואשרים, על כל-גבעה גבוהה, ותחת כל-עץ רענן.  ב יז,יא ויקטרו-שם, בכל-במות, כגויים, אשר-הגלה יהוה מפניהם; ויעשו דברים רעים, להכעיס את-יהוה.  ב יז,יב ויעבדו, הגילולים, אשר אמר יהוה להם, לא תעשו את-הדבר הזה.  ב יז,יג ויעד יהוה בישראל וביהודה ביד כל-נביאי כל-חוזה לאמור, שובו מדרכיכם הרעים ושמרו מצוותיי חוקותיי, ככל-התורה, אשר ציוויתי את-אבותיכם--ואשר שלחתי אליכם, ביד עבדיי הנביאים.  ב יז,יד ולא, שמעו; ויקשו את-עורפם, כעורף אבותם, אשר לא האמינו, ביהוה אלוהיהם.  ב יז,טו וימאסו את-חוקיו, ואת-בריתו אשר כרת את-אבותם, ואת עדוותיו, אשר העיד בם; וילכו אחרי ההבל, ויהבלו, ואחרי הגויים אשר סביבותם, אשר ציווה יהוה אותם לבלתי עשות כהם.  ב יז,טז ויעזבו, את-כל-מצוות יהוה אלוהיהם, ויעשו להם מסכה, שני עגלים; ויעשו אשרה, וישתחוו לכל-צבא השמיים, ויעבדו, את-הבעל.  ב יז,יז ויעבירו את-בניהם ואת-בנותיהם, באש, ויקסמו קסמים, וינחשו; ויתמכרו, לעשות הרע בעיני יהוה--להכעיסו.  ב יז,יח ויתאנף יהוה מאוד בישראל, ויסירם מעל פניו:  לא נשאר, רק שבט יהודה לבדו.  ב יז,יט גם-יהודה--לא שמר, את-מצוות יהוה אלוהיהם; וילכו, בחוקות ישראל אשר עשו.  ב יז,כ וימאס יהוה בכל-זרע ישראל, ויענם, וייתנם, ביד-שוסים--עד אשר השליכם, מפניו.  ב יז,כא כי-קרע ישראל, מעל בית דויד, וימליכו, את-ירובעם בן-נבט; וידח ירובעם את-ישראל מאחרי יהוה, והחטיאם חטאה גדולה.  ב יז,כב וילכו בני ישראל, בכל-חטאות ירובעם אשר עשה:  לא-סרו, ממנה.  ב יז,כג עד אשר-הסיר יהוה את-ישראל, מעל פניו, כאשר דיבר, ביד כל-עבדיו הנביאים; וייגל ישראל מעל אדמתו, אשורה, עד, היום הזה.  {פ}

ב יז,כד ויבא מלך-אשור מבבל ומכותה ומעווא ומחמת, וספרוויים, ויושב בערי שומרון, תחת בני ישראל; ויירשו, את-שומרון, ויישבו, בעריה.  ב יז,כה ויהי, בתחילת שבתם שם, לא יראו, את-יהוה; וישלח יהוה בהם את-האריות, ויהיו הורגים בהם.  ב יז,כו ויאמרו, למלך אשור לאמור, הגויים אשר הגלית ותושב בערי שומרון, לא ידעו, את-משפט אלוהי הארץ; וישלח-בם את-האריות, והנם ממיתים אותם, כאשר אינם יודעים, את-משפט אלוהי הארץ.  ב יז,כז ויצו מלך-אשור לאמור, הוליכו שמה אחד מהכוהנים אשר הגליתם משם, וילכו, ויישבו שם; ויורם, את-משפט אלוהי הארץ.  ב יז,כח ויבוא אחד מהכוהנים, אשר הגלו משומרון, ויישב, בבית-אל; ויהי מורה אותם, איך ייראו את-יהוה.  ב יז,כט ויהיו עושים, גוי גוי אלוהיו; ויניחו בבית הבמות, אשר עשו השומרונים, גוי גוי בעריהם, אשר הם יושבים שם.  ב יז,ל ואנשי בבל, עשו את-סוכות בנות, ואנשי-כות, עשו את-נרגל; ואנשי חמת, עשו את-אשימא.  ב יז,לא והעווים עשו נבחז, ואת-תרתק; והספרווים, שורפים את-בניהם באש, לאדרמלך וענמלך, אלוהי ספרוויים.  ב יז,לב ויהיו יראים, את-יהוה; ויעשו להם מקצותם כוהני במות, ויהיו עושים להם בבית הבמות.  ב יז,לג את-יהוה, היו יראים; ואת-אלוהיהם, היו עובדים, כמשפט הגויים, אשר-הגלו אותם משם.  ב יז,לד עד היום הזה הם עושים, כמשפטים הראשונים:  אינם יראים, את-יהוה, ואינם עושים כחוקותם וכמשפטם, וכתורה וכמצוה אשר ציווה יהוה את-בני יעקוב אשר-שם שמו ישראל.  ב יז,לה ויכרות יהוה איתם, ברית, ויצוום לאמור, לא תיראו אלוהים אחרים; ולא-תשתחוו להם--ולא תעבדום, ולא תזבחו להם.  ב יז,לו כי אם-את-יהוה, אשר העלה אתכם מארץ מצריים בכוח גדול ובזרוע נטויה--אותו תיראו; ולו תשתחוו, ולו תזבחו.  ב יז,לז ואת-החוקים ואת-המשפטים והתורה והמצוה, אשר כתב לכם--תשומרון לעשות, כל-הימים; ולא תיראו, אלוהים אחרים.  ב יז,לח והברית אשר-כרתי איתכם, לא תשכחו; ולא תיראו, אלוהים אחרים.  ב יז,לט כי אם-את-יהוה אלוהיכם, תיראו--והוא יציל אתכם, מיד כל-אויביכם.  ב יז,מ ולא, שמעו:  כי אם-כמשפטם הראשון, הם עושים.  ב יז,מא ויהיו הגויים האלה, יראים את-יהוה, ואת-פסיליהם, היו עובדים; גם-בניהם ובני בניהם, כאשר עשו אבותם הם עושים, עד, היום הזה.  {פ}

ב יח,א ויהי בשנת שלוש, להושע בן-אלה מלך ישראל, מלך חזקייה בן-אחז, מלך יהודה.  ב יח,ב בן-עשרים וחמש שנה, היה במולכו, ועשרים ותשע שנה, מלך בירושלים; ושם אימו, אבי בת-זכריה.  ב יח,ג ויעש הישר, בעיני יהוה, ככול אשר-עשה, דויד אביו.  ב יח,ד הוא הסיר את-הבמות, ושיבר את-המצבות, וכרת, את-האשרה; וכיתת נחש הנחושת אשר-עשה משה, כי עד-הימים ההמה היו בני-ישראל מקטרים לו, ויקרא-לו, נחושתן.  ב יח,ה ביהוה אלוהי-ישראל, בטח; ואחריו לא-היה כמוהו, בכול מלכי יהודה, ואשר היו, לפניו.  ב יח,ו וידבק, ביהוה, לא-סר, מאחריו; וישמור, מצוותיו, אשר-ציווה יהוה, את-משה.  ב יח,ז והיה יהוה עימו, בכול אשר-ייצא ישכיל; וימרוד במלך-אשור, ולא עבדו.  ב יח,ח הוא-הכה את-פלשתים עד-עזה, ואת-גבוליה, ממגדל נוצרים, עד-עיר מבצר.  {פ}

ב יח,ט ויהי בשנה הרביעית, למלך חזקייהו--היא השנה השביעית, להושע בן-אלה מלך ישראל; עלה שלמנאסר מלך-אשור, על-שומרון--ויצר עליה.  ב יח,י וילכדוה, מקצה שלוש שנים, בשנת-שש, לחזקייה:  היא שנת-תשע, להושע מלך ישראל, נלכדה, שומרון.  ב יח,יא ויגל מלך-אשור את-ישראל, אשורה; וינחם בחלח ובחבור, נהר גוזן--וערי מדיי.  ב יח,יב על אשר לא-שמעו, בקול יהוה אלוהיהם, ויעברו את-בריתו, את כל-אשר ציווה משה עבד יהוה; ולא שמעו, ולא עשו.  {פ}

ב יח,יג ובארבע עשרה שנה למלך חזקייה, עלה סנחריב מלך-אשור על כל-ערי יהודה הבצורות--ויתפשם.  ב יח,יד וישלח חזקייה מלך-יהודה אל-מלך-אשור לכישה לאמור חטאתי, שוב מעליי--את אשר-תיתן עליי, אשא; וישם מלך-אשור על-חזקייה מלך-יהודה, שלוש מאות כיכר-כסף, ושלושים, כיכר זהב.  ב יח,טו וייתן, חזקייה, את-כל-הכסף, הנמצא בית-יהוה; ובאוצרות, בית המלך.  ב יח,טז בעת ההיא, קיצץ חזקייה את-דלתות היכל יהוה ואת-האומנות, אשר ציפה, חזקייה מלך יהודה; וייתנם, למלך אשור.  {פ}

ב יח,יז וישלח מלך-אשור את-תרתן ואת-רב-סריס ואת-רבשקה מן-לכיש אל-המלך חזקייהו, בחיל כבד--ירושלים; ויעלו, ויבואו ירושלים, ויעלו ויבואו ויעמדו בתעלת הבריכה העליונה, אשר במסילת שדה כובס.  ב יח,יח ויקראו, אל-המלך, וייצא אליהם אליקים בן-חלקייהו, אשר על-הבית; ושבנה, הסופר, ויואח בן-אסף, המזכיר.  ב יח,יט ויאמר אליהם רבשקה, אמרו-נא אל-חזקייהו:  כה-אמר המלך הגדול, מלך אשור, מה הביטחון הזה, אשר בטחת.  ב יח,כ אמרת, אך-דבר-שפתיים--עצה וגבורה, למלחמה; עתה על-מי בטחת, כי מרדת בי.  ב יח,כא עתה הנה בטחת לך על-משענת הקנה הרצוץ הזה, על-מצריים, אשר ייסמך איש עליו, ובא בכפו ונקבה; כן פרעה מלך-מצריים, לכל-הבוטחים עליו.  ב יח,כב וכי-תאמרון אליי, אל-יהוה אלוהינו בטחנו:  הלוא-הוא, אשר הסיר חזקייהו את-במותיו ואת-מזבחותיו, ויאמר ליהודה ולירושלים, לפני המזבח הזה תשתחוו בירושלים.  ב יח,כג ועתה התערב נא, את-אדוני את-מלך אשור; ואתנה לך, אלפיים סוסים, אם-תוכל, לתת לך רוכבים עליהם.  ב יח,כד ואיך תשיב, את פני פחת אחד עבדי אדוני--הקטנים; ותבטח לך על-מצריים, לרכב ולפרשים.  ב יח,כה עתה המבלעדי יהוה, עליתי על-המקום הזה להשחיתו; יהוה אמר אליי, עלה על-הארץ הזאת והשחיתה.  ב יח,כו ויאמר אליקים בן-חלקייהו ושבנה ויואח אל-רבשקה, דבר-נא אל-עבדיך ארמית--כי שומעים, אנחנו; ואל-תדבר עימנו, יהודית, באוזני העם, אשר על-החומה.  ב יח,כז ויאמר אליהם רבשקה, העל אדוניך ואליך שלחני אדוני, לדבר, את-הדברים האלה; הלוא על-האנשים, היושבים על-החומה, לאכול את-צואתם ולשתות את-מימי רגליהם, עימכם.  ב יח,כח ויעמוד, רבשקה, ויקרא בקול-גדול, יהודית; וידבר ויאמר, שמעו דבר-המלך הגדול מלך אשור.  ב יח,כט כה אמר המלך, אל-ישיא לכם חזקייהו:  כי-לא יוכל, להציל אתכם מידו.  ב יח,ל ואל-יבטח אתכם חזקייהו אל-יהוה לאמור, הצל יצילנו יהוה; ולא תינתן את-העיר הזאת, ביד מלך אשור.  ב יח,לא אל-תשמעו, אל-חזקייהו:  כי כה אמר מלך אשור, עשו-איתי ברכה וצאו אליי, ואכלו איש-גפנו ואיש תאנתו, ושתו איש מי-בורו.  ב יח,לב עד-בואי ולקחתי אתכם אל-ארץ כארצכם, ארץ דגן ותירוש ארץ לחם וכרמים ארץ זית יצהר ודבש, וחיו, ולא תמותו; ואל-תשמעו, אל-חזקייהו, כי-יסית אתכם לאמור, יהוה יצילנו.  ב יח,לג ההצל הצילו אלוהי הגויים, איש את-ארצו, מיד, מלך אשור.  ב יח,לד איה אלוהי חמת וארפד, איה אלוהי ספרוויים--הנע ועיווה:  כי-הצילו את-שומרון, מידי.  ב יח,לה מי בכל-אלוהי הארצות, אשר-הצילו את-ארצם מידי:  כי-יציל יהוה את-ירושלים, מידי.  ב יח,לו והחרישו העם, ולא-ענו אותו דבר:  כי-מצות המלך היא לאמור, לא תענוהו.  ב יח,לז ויבוא אליקים בן-חלקייה אשר-על-הבית ושבנא הסופר ויואח בן-אסף המזכיר, אל-חזקייהו--קרועי בגדים; ויגידו לו, דברי רבשקה.  ב יט,א ויהי, כשמוע המלך חזקייהו, ויקרע, את-בגדיו; ויתכס בשק, ויבוא בית יהוה.  ב יט,ב וישלח את-אליקים אשר-על-הבית ושבנא הסופר, ואת זקני הכוהנים, מתכסים, בשקים--אל-ישעיהו הנביא, בן-אמוץ.  ב יט,ג ויאמרו אליו, כה אמר חזקייהו, יום-צרה ותוכחה ונאצה, היום הזה:  כי באו בנים עד-משבר, וכוח אין ללידה.  ב יט,ד אוליי ישמע יהוה אלוהיך את כל-דברי רבשקה, אשר שלחו מלך-אשור אדוניו לחרף אלוהים חי, והוכיח בדברים, אשר שמע יהוה אלוהיך; ונשאת תפילה, בעד השארית הנמצאה.  ב יט,ה ויבואו, עבדי המלך חזקייהו--אל-ישעיהו.  ב יט,ו ויאמר להם ישעיהו, כה תאמרון אל-אדוניכם:  כה אמר יהוה, אל-תירא מפני הדברים אשר שמעת, אשר גידפו נערי מלך-אשור, אותי.  ב יט,ז הנני נותן בו רוח, ושמע שמועה ושב לארצו; והפלתיו בחרב, בארצו.  ב יט,ח וישב, רבשקה, וימצא את-מלך אשור, נלחם על-לבנה:  כי שמע, כי נסע מלכיש.  ב יט,ט וישמע, אל-תרהקה מלך-כוש לאמור, הנה יצא, להילחם איתך; וישב וישלח מלאכים, אל-חזקייהו לאמור.  ב יט,י כה תאמרון, אל-חזקייהו מלך-יהודה לאמור, אל-ישיאך אלוהיך, אשר אתה בוטח בו לאמור:  לא תינתן ירושלים, ביד מלך אשור.  ב יט,יא הנה אתה שמעת, את אשר עשו מלכי אשור לכל-הארצות--להחרימם; ואתה, תינצל.  ב יט,יב ההצילו אותם אלוהי הגויים, אשר שיחתו אבותיי, את-גוזן, ואת-חרן; ורצף ובני-עדן, אשר בתלאשר.  ב יט,יג איו מלך-חמת ומלך ארפד, ומלך לעיר ספרוויים, הנע, ועיווה.  ב יט,יד וייקח חזקייהו את-הספרים מיד המלאכים, ויקראם; ויעל בית יהוה, ויפרשהו חזקייהו לפני יהוה.  {פ}

ב יט,טו ויתפלל חזקייהו לפני יהוה, ויאמר, יהוה אלוהי ישראל יושב הכרובים, אתה-הוא האלוהים לבדך לכול ממלכות הארץ; אתה עשית, את-השמיים ואת-הארץ.  ב יט,טז הטה יהוה אוזנך ושמע, פקח יהוה עיניך וראה; ושמע, את דברי סנחריב, אשר שלחו, לחרף אלוהים חי.  ב יט,יז אומנם, יהוה:  החריבו מלכי אשור, את-הגויים--ואת-ארצם.  ב יט,יח ונתנו את-אלוהיהם, באש:  כי לא אלוהים המה, כי אם-מעשה ידי-אדם עץ ואבן--ויאבדום.  ב יט,יט ועתה יהוה אלוהינו, הושיענו נא מידו; ויידעו כל-ממלכות הארץ, כי אתה יהוה אלוהים לבדך.  {ס}

ב יט,כ וישלח ישעיהו בן-אמוץ, אל-חזקייהו לאמור:  כה-אמר יהוה אלוהי ישראל, אשר התפללת אליי אל-סנחריב מלך-אשור שמעתי.  ב יט,כא זה הדבר, אשר-דיבר יהוה עליו:  בזה לך לעגה לך, בתולת בת-ציון--אחריך ראש הניעה, בת ירושלים.  ב יט,כב את-מי חירפת וגידפת, ועל-מי הרימות קול; ותישא מרום עיניך, על-קדוש ישראל.  ב יט,כג ביד מלאכיך, חירפת אדוניי, ותאמר ברוב רכבי אני עליתי מרום הרים, ירכתי לבנון; ואכרות קומת ארזיו, מבחור ברושיו, ואבואה מלון קיצו, יער כרמילו.  ב יט,כד אני קרתי, ושתיתי מים זרים; ואחריב, בכף-פעמיי, כול, יאורי מצור.  ב יט,כה הלוא-שמעת למרחוק אותה עשיתי, למימי קדם ויצרתיה; עתה הבאתיה--ותהי להשות גלים ניצים, ערים בצורות.  ב יט,כו ויושביהן, קצרי-יד--חתו, ויבושו; היו עשב שדה, וירק דשא, חציר גגות, ושדפה לפני קמה.  ב יט,כז ושבתך וצאתך ובואך, ידעתי; ואת, התרגזך אליי.  ב יט,כח יען התרגזך אליי, ושאננך עלה באוזניי--ושמתי חחי באפך, ומתגי בשפתיך, והשיבותיך, בדרך אשר-באת בה.  ב יט,כט וזה-לך האות--אכול השנה ספיח, ובשנה השנית סחיש; ובשנה השלישית, זרעו וקצרו ונטעו כרמים--ואכלו פריים.  ב יט,ל ויספה פליטת בית-יהודה, הנשארה--שורש למטה; ועשה פרי, למעלה.  ב יט,לא כי מירושלים תצא שארית, ופליטה מהר ציון; קנאת יהוה צבאות, תעשה-זאת.  {ס}

ב יט,לב לכן, כה-אמר יהוה אל-מלך אשור, לא יבוא אל-העיר הזאת, ולא-יורה שם חץ; ולא-יקדמנה מגן, ולא-ישפוך עליה סוללה.  ב יט,לג בדרך אשר-יבוא, בה ישוב; ואל-העיר הזאת לא יבוא, נאום-יהוה.  ב יט,לד וגנותי אל-העיר הזאת, להושיעה--למעני, ולמען דויד עבדי.  ב יט,לה ויהי, בלילה ההוא, וייצא מלאך יהוה ויך במחנה אשור, מאה שמונים וחמישה אלף; וישכימו בבוקר, והנה כולם פגרים מתים.  ב יט,לו וייסע וילך, וישב סנחריב מלך-אשור; ויישב, בנינווה.  ב יט,לז ויהי הוא משתחווה בית נסרוך אלוהיו, ואדרמלך ושראצר בניו הכוהו בחרב, והמה נמלטו, ארץ אררט; וימלוך אסר-חדון בנו, תחתיו.  {פ}

ב כ,א בימים ההם, חלה חזקייהו למות; ויבוא אליו ישעיהו בן-אמוץ הנביא, ויאמר אליו כה-אמר יהוה צו לביתך--כי מת אתה, ולא תחיה.  ב כ,ב ויסב את-פניו, אל-הקיר; ויתפלל--אל-יהוה, לאמור.  ב כ,ג אנה יהוה, זכור-נא את אשר התהלכתי לפניך באמת ובלבב שלם, והטוב בעיניך, עשיתי; ויבך חזקייהו, בכי גדול.  {ס}

ב כ,ד ויהי ישעיהו--לא יצא, חצר התיכונה; ודבר-יהוה--היה אליו, לאמור.  ב כ,ה שוב ואמרת אל-חזקייהו נגיד-עמי, כה-אמר יהוה אלוהי דויד אביך, שמעתי את-תפילתך, ראיתי את-דמעתך; הנני, רופא לך--ביום השלישי, תעלה בית יהוה.  ב כ,ו והוספתי על-ימיך, חמש עשרה שנה, ומכף מלך-אשור אצילך, ואת העיר הזאת; וגנותי, על-העיר הזאת--למעני, ולמען דויד עבדי.  ב כ,ז ויאמר ישעיהו, קחו דבלת תאנים; ויקחו וישימו על-השחין, ויחי.  ב כ,ח ויאמר חזקייהו, אל-ישעיהו, מה אות, כי-ירפא יהוה לי; ועליתי ביום השלישי, בית יהוה.  ב כ,ט ויאמר ישעיהו, זה-לך האות מאת יהוה, כי יעשה יהוה, את-הדבר אשר דיבר:  הלך הצל עשר מעלות, אם-ישוב עשר מעלות.  ב כ,י ויאמר, יחזקייהו, נקל לצל, לנטות עשר מעלות; לא כי, ישוב הצל אחרונית עשר מעלות.  ב כ,יא ויקרא ישעיהו הנביא, אל-יהוה; וישב את-הצל, במעלות אשר ירדה במעלות אחז אחרונית--עשר מעלות.  {פ}

ב כ,יב בעת ההיא שלח ברודך בלאדן בן-בלאדן מלך-בבל, ספרים ומנחה--אל-חזקייהו:  כי שמע, כי חלה חזקייהו.  ב כ,יג וישמע עליהם, חזקייהו, ויראם את-כל-בית נכותו את-הכסף ואת-הזהב ואת-הבשמים ואת שמן הטוב ואת בית כליו, ואת כל-אשר נמצא באוצרותיו:  לא-היה דבר, אשר לא-הראם חזקייהו בביתו--ובכל-ממשלתו.  ב כ,יד ויבוא ישעיהו הנביא, אל-המלך חזקייהו; ויאמר אליו מה אמרו האנשים האלה, ומאיין יבואו אליך, ויאמר חזקייהו, מארץ רחוקה באו מבבל.  ב כ,טו ויאמר, מה ראו בביתך; ויאמר חזקייהו, את כל-אשר בביתי ראו--לא-היה דבר אשר לא-הראיתים, באוצרותיי.  ב כ,טז ויאמר ישעיהו, אל-חזקייהו:  שמע, דבר-יהוה.  ב כ,יז הנה, ימים באים, ונישא כל-אשר בביתך ואשר אצרו אבותיך עד-היום הזה, בבלה:  לא-ייוותר דבר, אמר יהוה.  ב כ,יח ומבניך אשר ייצאו ממך, אשר תוליד--ייקחו; והיו, סריסים, בהיכל, מלך בבל.  ב כ,יט ויאמר חזקייהו אל-ישעיהו, טוב דבר-יהוה אשר דיברת; ויאמר, הלוא אם-שלום ואמת יהיה בימיי.  ב כ,כ ויתר דברי חזקייהו, וכל-גבורתו, ואשר עשה את-הבריכה ואת-התעלה, ויבא את-המים העירה:  הלוא-הם כתובים, על-ספר דברי הימים--למלכי יהודה.  ב כ,כא וישכב חזקייהו, עם-אבותיו; וימלוך מנשה בנו, תחתיו.  {פ}

ב כא,א בן-שתים עשרה שנה, מנשה במולכו, וחמישים וחמש שנה, מלך בירושלים; ושם אימו, חפצי-בה.  ב כא,ב ויעש הרע, בעיני יהוה--כתועבות, הגויים, אשר הוריש יהוה, מפני בני ישראל.  ב כא,ג וישב, וייבן את-הבמות, אשר איבד, חזקייהו אביו; ויקם מזבחות לבעל, ויעש אשרה כאשר עשה אחאב מלך ישראל, וישתחו לכל-צבא השמיים, ויעבוד אותם.  ב כא,ד ובנה מזבחות, בבית יהוה, אשר אמר יהוה, בירושלים אשים את-שמי.  ב כא,ה וייבן מזבחות, לכל-צבא השמיים, בשתי, חצרות בית-יהוה.  ב כא,ו והעביר את-בנו, באש, ועונן וניחש, ועשה אוב ויידעונים:  הרבה, לעשות הרע בעיני יהוה--להכעיס.  ב כא,ז וישם, את-פסל האשרה אשר עשה--בבית, אשר אמר יהוה אל-דויד ואל-שלמה בנו, בבית הזה ובירושלים אשר בחרתי מכול שבטי ישראל, אשים את-שמי לעולם.  ב כא,ח ולא אוסיף, להניד רגל ישראל, מן-האדמה, אשר נתתי לאבותם:  רק אם-ישמרו לעשות, ככול אשר ציוויתים, ולכל-התורה, אשר-ציווה אותם עבדי משה.  ב כא,ט ולא, שמעו; ויתעם מנשה, לעשות את-הרע, מן-הגויים, אשר השמיד יהוה מפני בני ישראל.  ב כא,י וידבר יהוה ביד-עבדיו הנביאים, לאמור.  ב כא,יא יען אשר עשה מנשה מלך-יהודה, התועבות האלה--הרע, מכול אשר-עשו האמורי אשר לפניו; ויחטיא גם-את-יהודה, בגילוליו.  {ס}

ב כא,יב לכן, כה-אמר יהוה אלוהי ישראל, הנני מביא רעה, על-ירושלים ויהודה:  אשר, כל-שומעה--תיצלנה, שתי אוזניו.  ב כא,יג ונטיתי על-ירושלים, את קו שומרון, ואת-משקולת, בית אחאב; ומחיתי את-ירושלים כאשר-ימחה את-הצלחת, מחה, והפך, על-פניה.  ב כא,יד ונטשתי, את שארית נחלתי, ונתתים, ביד אויביהם; והיו לבז ולמשיסה, לכל-אויביהם.  ב כא,טו יען, אשר עשו את-הרע בעיניי, ויהיו מכעיסים, אותי--מן-היום, אשר יצאו אבותם ממצריים, ועד, היום הזה.  ב כא,טז וגם דם נקי שפך מנשה, הרבה מאוד, עד אשר-מילא את-ירושלים, פה לפה--לבד מחטאתו אשר החטיא את-יהודה, לעשות הרע בעיני יהוה.  ב כא,יז ויתר דברי מנשה וכל-אשר עשה, וחטאתו אשר חטא:  הלוא-הם כתובים, על-ספר דברי הימים--למלכי יהודה.  ב כא,יח וישכב מנשה עם-אבותיו, וייקבר בגן-ביתו בגן-עוזא; וימלוך אמון בנו, תחתיו.  {פ}

ב כא,יט בן-עשרים ושתיים שנה, אמון במולכו, ושתיים שנים, מלך בירושלים; ושם אימו, משולמת בת-חרוץ מן-יוטבה.  ב כא,כ ויעש הרע, בעיני יהוה, כאשר עשה, מנשה אביו.  ב כא,כא וילך, בכל-הדרך אשר-הלך אביו; ויעבוד, את-הגילולים אשר עבד אביו, וישתחו, להם.  ב כא,כב ויעזוב, את-יהוה אלוהי אבותיו; ולא הלך, בדרך יהוה.  ב כא,כג ויקשרו עבדי-אמון, עליו; וימיתו את-המלך, בביתו.  ב כא,כד ויך, עם-הארץ, את כל-הקושרים, על-המלך אמון; וימליכו עם-הארץ את-יאשייהו בנו, תחתיו.  ב כא,כה ויתר דברי אמון, אשר עשה:  הלוא-הם כתובים, על-ספר דברי הימים--למלכי יהודה.  ב כא,כו ויקבור אותו בקבורתו, בגן-עוזא; וימלוך יאשייהו בנו, תחתיו.  {פ}

ב כב,א בן-שמונה שנה, יאשייהו במולכו, ושלושים ואחת שנה, מלך בירושלים; ושם אימו, ידידה בת-עדיה מבצקת.  ב כב,ב ויעש הישר, בעיני יהוה; וילך, בכל-דרך דויד אביו, ולא-סר, ימין ושמאל.  {פ}

ב כב,ג ויהי, בשמונה עשרה שנה, למלך, יאשייהו; שלח המלך את-שפן בן-אצליהו בן-משולם, הסופר, בית יהוה, לאמור.  ב כב,ד עלה, אל-חלקייהו הכוהן הגדול, ויתם את-הכסף, המובא בית יהוה--אשר אספו שומרי הסף, מאת העם.  ב כב,ה וייתנוהו, על-יד עושי המלאכה, המופקדים, בית יהוה; וייתנו אותו, לעושי המלאכה אשר בבית יהוה, לחזק, בדק הבית.  ב כב,ו לחרשים, ולבונים ולגודרים; ולקנות עצים ואבני מחצב, לחזק את-הבית.  ב כב,ז אך לא-ייחשב איתם, הכסף הניתן על-ידם:  כי באמונה, הם עושים.  ב כב,ח ויאמר חלקייהו הכוהן הגדול, על-שפן הסופר, ספר התורה מצאתי, בבית יהוה; וייתן חלקייה את-הספר אל-שפן, ויקראהו.  ב כב,ט ויבוא שפן הסופר, אל-המלך, וישב את-המלך, דבר; ויאמר, התיכו עבדיך את-הכסף הנמצא בבית, וייתנוהו על-יד עושי המלאכה, המופקדים בית יהוה.  ב כב,י ויגד שפן הסופר, למלך לאמור, ספר נתן לי, חלקייה הכוהן; ויקראהו שפן, לפני המלך.  ב כב,יא ויהי כשמוע המלך, את-דברי ספר התורה; ויקרע, את-בגדיו.  ב כב,יב ויצו המלך את-חלקייה הכוהן ואת-אחיקם בן-שפן ואת-עכבור בן-מיכיה ואת שפן הסופר, ואת עשיה עבד-המלך--לאמור.  ב כב,יג לכו דרשו את-יהוה בעדי ובעד-העם, ובעד כל-יהודה, על-דברי הספר הנמצא, הזה:  כי-גדולה חמת יהוה, אשר-היא ניצתה בנו, על אשר לא-שמעו אבותינו על-דברי הספר הזה, לעשות ככל-הכתוב עלינו.  ב כב,יד וילך חלקייהו הכוהן ואחיקם ועכבור ושפן ועשיה, אל-חולדה הנביאה אשת שלום בן-תקווה בן-חרחס שומר הבגדים, והיא יושבת בירושלים, במשנה; וידברו, אליה.  ב כב,טו ותאמר אליהם, כה-אמר יהוה אלוהי ישראל:  אמרו לאיש, אשר-שלח אתכם אליי.  ב כב,טז כה אמר יהוה, הנני מביא רעה אל-המקום הזה ועל-יושביו--את כל-דברי הספר, אשר קרא מלך יהודה.  ב כב,יז תחת אשר עזבוני, ויקטרו לאלוהים אחרים, למען הכעיסני, בכול מעשה ידיהם; וניצתה חמתי במקום הזה, ולא תכבה.  ב כב,יח ואל-מלך יהודה, השולח אתכם לדרוש את-יהוה, כה תאמרו, אליו:  כה-אמר יהוה אלוהי ישראל, הדברים אשר שמעת.  ב כב,יט יען רך-לבבך ותיכנע מפני יהוה, בשומעך אשר דיברתי על-המקום הזה ועל-יושביו להיות לשמה ולקללה, ותקרע את-בגדיך, ותבכה לפניי; וגם אנוכי שמעתי, נאום-יהוה.  ב כב,כ לכן הנני אוסיפך על-אבותיך, ונאספת אל-קברותיך בשלום, ולא-תראינה עיניך, בכול הרעה אשר-אני מביא על-המקום הזה; וישיבו את-המלך, דבר.  ב כג,א וישלח, המלך; ויאספו אליו, כל-זקני יהודה וירושלים.  ב כג,ב ויעל המלך בית-יהוה וכל-איש יהודה וכל-יושבי ירושלים איתו, והכוהנים והנביאים, וכל-העם, למקטון ועד-גדול; ויקרא באוזניהם, את-כל-דברי ספר הברית, הנמצא, בבית יהוה.  ב כג,ג ויעמוד המלך על-העמוד ויכרות את-הברית לפני יהוה, ללכת אחר יהוה ולשמור מצוותיו ואת-עדוותיו ואת-חוקותיו בכל-לב ובכל-נפש, להקים את-דברי הברית הזאת, הכתובים על-הספר הזה; ויעמוד כל-העם, בברית.  ב כג,ד ויצו המלך את-חלקייהו הכוהן הגדול ואת-כוהני המשנה, ואת-שומרי הסף, להוציא מהיכל יהוה, את כל-הכלים העשויים לבעל ולאשרה ולכול צבא השמיים; וישרפם מחוץ לירושלים, בשדמות קדרון, ונשא את-עפרם, בית-אל.  ב כג,ה והשבית את-הכמרים, אשר נתנו מלכי יהודה, ויקטר בבמות בערי יהודה, ומסיבי ירושלים; ואת-המקטרים לבעל, לשמש ולירח ולמזלות, ולכול, צבא השמיים.  ב כג,ו ויוצא את-האשרה מבית יהוה מחוץ לירושלים, אל-נחל קדרון, וישרוף אותה בנחל קדרון, וידק לעפר; וישלך, את-עפרה, על-קבר, בני העם.  ב כג,ז וייתוץ את-בתי הקדשים, אשר בבית יהוה:  אשר הנשים, אורגות שם בתים--לאשרה.  ב כג,ח ויבא את-כל-הכוהנים, מערי יהודה, ויטמא את-הבמות אשר קיטרו-שמה הכוהנים, מגבע עד-באר שבע; ונתץ את-במות השערים, אשר-פתח שער יהושוע שר-העיר, אשר-על-שמאל איש, בשער העיר.  ב כג,ט אך, לא יעלו כוהני הבמות, אל-מזבח יהוה, בירושלים:  כי אם-אכלו מצות, בתוך אחיהם.  ב כג,י וטימא את-התופת, אשר בגיא בן-הינום:  לבלתי, להעביר איש את-בנו ואת-בתו באש--למולך.  ב כג,יא וישבת את-הסוסים, אשר נתנו מלכי יהודה לשמש מבוא בית-יהוה, אל-לשכת נתן-מלך הסריס, אשר בפרוורים; ואת-מרכבות השמש, שרף באש.  ב כג,יב ואת-המזבחות אשר על-הגג עליית אחז אשר-עשו מלכי יהודה, ואת-המזבחות אשר-עשה מנשה בשתי חצרות בית-יהוה--נתץ המלך; וירץ משם, והשליך את-עפרם אל-נחל קדרון.  ב כג,יג ואת-הבמות אשר על-פני ירושלים, אשר מימין להר-המשחית, אשר בנה שלמה מלך-ישראל לעשתורת שיקוץ צידונים ולכמוש שיקוץ מואב, ולמלכום תועבת בני-עמון--טימא, המלך.  ב כג,יד ושיבר, את-המצבות, ויכרות, את-האשרים; וימלא את-מקומם, עצמות אדם.  ב כג,טו וגם את-המזבח אשר בבית-אל, הבמה אשר עשה ירובעם בן-נבט אשר החטיא את-ישראל--גם את-המזבח ההוא ואת-הבמה, נתץ; וישרוף את-הבמה הדק לעפר, ושרף אשרה.  ב כג,טז וייפן יאשייהו, וירא את-הקברים אשר-שם בהר, וישלח וייקח את-העצמות מן-הקברים, וישרוף על-המזבח ויטמאהו--כדבר יהוה, אשר קרא איש האלוהים, אשר קרא, את-הדברים האלה.  ב כג,יז ויאמר--מה הציון הלז, אשר אני רואה; ויאמרו אליו אנשי העיר, הקבר איש-האלוהים אשר-בא מיהודה, ויקרא את-הדברים האלה אשר עשית, על המזבח בית-אל.  ב כג,יח ויאמר הניחו לו, איש אל-ינע עצמותיו; וימלטו, עצמותיו--את עצמות הנביא, אשר-בא משומרון.  ב כג,יט וגם את-כל-בתי הבמות אשר בערי שומרון, אשר עשו מלכי ישראל להכעיס--הסיר, יאשייהו; ויעש להם--ככל-המעשים, אשר עשה בבית-אל.  ב כג,כ ויזבח את-כל-כוהני הבמות אשר-שם, על-המזבחות, וישרוף את-עצמות אדם, עליהם; וישב, ירושלים.  ב כג,כא ויצו המלך, את-כל-העם לאמור, עשו פסח, ליהוה אלוהיכם--ככתוב, על ספר הברית הזה.  ב כג,כב כי לא נעשה, כפסח הזה, מימי השופטים, אשר שפטו את-ישראל; וכול, ימי מלכי ישראל--ומלכי יהודה.  ב כג,כג כי, אם-בשמונה עשרה שנה, למלך, יאשייהו:  נעשה הפסח הזה, ליהוה--בירושלים.  ב כג,כד וגם את-האובות ואת-היידעונים ואת-התרפים ואת-הגילולים ואת כל-השיקוצים, אשר נראו בארץ יהודה ובירושלים--ביער, יאשייהו:  למען הקים את-דברי התורה, הכתובים על-הספר, אשר מצא חלקייהו הכוהן, בית יהוה.  ב כג,כה וכמוהו לא-היה לפניו מלך, אשר-שב אל-יהוה בכל-לבבו ובכל-נפשו ובכל-מאודו--ככול, תורת משה; ואחריו, לא-קם כמוהו.  ב כג,כו אך לא-שב יהוה, מחרון אפו הגדול, אשר-חרה אפו, ביהודה--על, כל-הכעסים, אשר הכעיסו, מנשה.  ב כג,כז ויאמר יהוה, גם את-יהודה אסיר מעל פניי, כאשר הסירותי, את-ישראל; ומאסתי את-העיר הזאת אשר-בחרתי, את-ירושלים, ואת-הבית, אשר אמרתי יהיה שמי שם.  ב כג,כח ויתר דברי יאשייהו, וכל-אשר עשה:  הלוא-הם כתובים, על-ספר דברי הימים--למלכי יהודה.  ב כג,כט בימיו עלה פרעה נכו מלך-מצריים, על-מלך אשור--על-נהר-פרת; וילך המלך יאשייהו, לקראתו, וימיתהו במגידו, כראותו אותו.  ב כג,ל וירכיבוהו עבדיו מת, ממגידו, ויביאוהו ירושלים, ויקברוהו בקבורתו; וייקח עם-הארץ, את-יהואחז בן-יאשייהו, וימשחו אותו וימליכו אותו, תחת אביו.  {פ}

ב כג,לא בן-עשרים ושלוש שנה, יהואחז במולכו, ושלושה חודשים, מלך בירושלים; ושם אימו, חמוטל בת-ירמיהו מלבנה.  ב כג,לב ויעש הרע, בעיני יהוה, ככול אשר-עשו, אבותיו.  ב כג,לג ויאסרהו פרעה נכו ברבלה בארץ חמת, ממלוך בירושלים; וייתן-עונש, על-הארץ, מאה כיכר-כסף, וכיכר זהב.  ב כג,לד וימלך פרעה נכו את-אליקים בן-יאשייהו, תחת יאשייהו אביו, ויסב את-שמו, יהויקים; ואת-יהואחז לקח, ויבוא מצריים וימת שם.  ב כג,לה והכסף והזהב, נתן יהויקים לפרעה--אך העריך את-הארץ, לתת את-הכסף על-פי פרעה:  איש כערכו, נגש את-הכסף ואת-הזהב את-עם הארץ, לתת, לפרעה נכו.  {ס}

ב כג,לו בן-עשרים וחמש שנה, יהויקים במולכו, ואחת עשרה שנה, מלך בירושלים; ושם אימו, זבודה בת-פדיה מן-רומה.  ב כג,לז ויעש הרע, בעיני יהוה, ככול אשר-עשו, אבותיו.  ב כד,א בימיו עלה, נבוכדנאצר מלך בבל; ויהי-לו יהויקים עבד שלוש שנים, וישב וימרוד-בו.  ב כד,ב וישלח יהוה בו את-גדודי כשדים ואת-גדודי ארם ואת גדודי מואב, ואת גדודי בני-עמון, וישלחם ביהודה, להאבידו:  כדבר יהוה--אשר דיבר, ביד עבדיו הנביאים.  ב כד,ג אך על-פי יהוה, הייתה ביהודה, להסיר, מעל פניו--בחטאות מנשה, ככול אשר עשה.  ב כד,ד וגם דם-הנקי אשר שפך, וימלא את-ירושלים דם נקי; ולא-אבה יהוה, לסלוח.  ב כד,ה ויתר דברי יהויקים, וכל-אשר עשה:  הלוא-הם כתובים, על-ספר דברי הימים--למלכי יהודה.  ב כד,ו וישכב יהויקים, עם-אבותיו; וימלוך יהויכין בנו, תחתיו.  ב כד,ז ולא-הוסיף עוד מלך מצריים, לצאת מארצו:  כי-לקח מלך בבל, מנחל מצריים עד-נהר-פרת, כול אשר הייתה, למלך מצריים.  {פ}

ב כד,ח בן-שמונה עשרה שנה, יהויכין במולכו, ושלושה חודשים, מלך בירושלים; ושם אימו, נחושתא בת-אלנתן מירושלים.  ב כד,ט ויעש הרע, בעיני יהוה, ככול אשר-עשה, אביו.  ב כד,י בעת ההיא--עלו עבדי נבוכדנאצר מלך-בבל, ירושלים; ותבוא העיר, במצור.  ב כד,יא ויבוא נבוכדנאצר מלך-בבל, על-העיר; ועבדיו, צרים עליה.  ב כד,יב וייצא יהויכין מלך-יהודה, על-מלך בבל, הוא ואימו, ועבדיו ושריו וסריסיו; וייקח אותו מלך בבל, בשנת שמונה למולכו.  ב כד,יג ויוצא משם, את-כל-אוצרות בית יהוה, ואוצרות, בית המלך; ויקצץ את-כל-כלי הזהב, אשר עשה שלמה מלך-ישראל בהיכל יהוה, כאשר, דיבר יהוה.  ב כד,יד והגלה את-כל-ירושלים ואת-כל-השרים ואת כל-גיבורי החיל, עשרת אלפים גולה, וכל-החרש, והמסגר:  לא נשאר, זולת דלת עם-הארץ.  ב כד,טו ויגל את-יהויכין, בבלה; ואת-אם המלך ואת-נשי המלך ואת-סריסיו, ואת אילי הארץ, הוליך גולה מירושלים, בבלה.  ב כד,טז ואת כל-אנשי החיל שבעת אלפים, והחרש והמסגר אלף--הכול, גיבורים עושי מלחמה; ויביאם מלך-בבל גולה, בבלה.  ב כד,יז וימלך מלך-בבל את-מתניה דודו, תחתיו; ויסב את-שמו, צדקייהו.  {פ}

ב כד,יח בן-עשרים ואחת שנה, צדקייהו במולכו, ואחת עשרה שנה, מלך בירושלים; ושם אימו, חמוטל בת-ירמיהו מלבנה.  ב כד,יט ויעש הרע, בעיני יהוה, ככול אשר-עשה, יהויקים.  ב כד,כ כי על-אף יהוה, הייתה בירושלים וביהודה, עד-השליכו אותם, מעל פניו; וימרוד צדקייהו, במלך בבל.  {ס}

ב כה,א ויהי בשנת התשיעית למולכו, בחודש העשירי בעשור לחודש, בא נבוכדנאצר מלך-בבל הוא וכל-חילו על-ירושלים, וייחן עליה; ויבנו עליה דייק, סביב.  ב כה,ב ותבוא העיר, במצור, עד עשתי עשרה שנה, למלך צדקייהו.  ב כה,ג בתשעה לחודש, ויחזק הרעב בעיר; ולא-היה לחם, לעם הארץ.  ב כה,ד ותיבקע העיר, וכל-אנשי המלחמה הלילה דרך שער בין החומותיים אשר על-גן המלך, וכשדים על-העיר, סביב; וילך, דרך הערבה.  ב כה,ה וירדפו חיל-כשדים אחר המלך, וישיגו אותו בערבות ירחו; וכל-חילו--נפוצו, מעליו.  ב כה,ו ויתפשו, את-המלך, ויעלו אותו אל-מלך בבל, רבלתה; וידברו איתו, משפט.  ב כה,ז ואת-בני, צדקייהו, שחטו, לעיניו; ואת-עיני צדקייהו, עיוור, ויאסרהו בנחושתיים, ויביאהו בבל.  {ס}

ב כה,ח ובחודש החמישי, בשבעה לחודש--היא שנת תשע-עשרה שנה, למלך נבוכדנאצר מלך-בבל:  בא נבוזראדן רב-טבחים, עבד מלך-בבל--ירושלים.  ב כה,ט וישרוף את-בית-יהוה, ואת-בית המלך; ואת כל-בתי ירושלים ואת-כל-בית גדול, שרף באש.  ב כה,י ואת-חומות ירושלים, סביב--נתצו כל-חיל כשדים, אשר רב-טבחים.  ב כה,יא ואת יתר העם הנשארים בעיר, ואת-הנופלים אשר נפלו על-המלך בבל, ואת, יתר ההמון--הגלה, נבוזראדן רב-טבחים.  ב כה,יב ומדלת הארץ, השאיר רב-טבחים, לכורמים, וליוגבים.  ב כה,יג ואת-עמודי הנחושת אשר בית-יהוה, ואת-המכונות ואת-ים הנחושת אשר בבית-יהוה--שיברו כשדים; וישאו את-נחושתם, בבלה.  ב כה,יד ואת-הסירות ואת-היעים ואת-המזמרות ואת-הכפות, ואת כל-כלי הנחושת אשר ישרתו-בם--לקחו.  ב כה,טו ואת-המחתות, ואת-המזרקות, אשר זהב זהב, ואשר-כסף כסף--לקח, רב-טבחים.  ב כה,טז העמודים שניים, הים האחד והמכונות, אשר-עשה שלמה, לבית יהוה--לא-היה משקל, לנחושת כל-הכלים האלה.  ב כה,יז שמונה עשרה אמה קומת העמוד האחד, וכותרת עליו נחושת וקומת הכותרת שלוש אמות, ושבכה ורימונים על-הכותרת סביב, הכול נחושת; וכאלה לעמוד השני, על-השבכה.  ב כה,יח וייקח רב-טבחים, את-שריה כוהן הראש, ואת-צפניהו, כוהן משנה; ואת-שלושת, שומרי הסף.  ב כה,יט ומן-העיר לקח סריס אחד אשר-הוא פקיד על-אנשי המלחמה, וחמישה אנשים מרואי פני-המלך אשר נמצאו בעיר, ואת הסופר שר הצבא, המצביא את-עם הארץ; ושישים איש מעם הארץ, הנמצאים בעיר.  ב כה,כ וייקח אותם, נבוזראדן רב-טבחים; ויולך אותם על-מלך בבל, רבלתה.  ב כה,כא ויך אותם מלך בבל וימיתם ברבלה, בארץ חמת; וייגל יהודה, מעל אדמתו.  ב כה,כב והעם, הנשאר בארץ יהודה, אשר השאיר, נבוכדנאצר מלך בבל--ויפקד עליהם, את-גדליהו בן-אחיקם בן-שפן.  ב כה,כג וישמעו כל-שרי החיילים המה והאנשים, כי-הפקיד מלך-בבל את-גדליהו, ויבואו אל-גדליהו, המצפה; וישמעאל בן-נתניה ויוחנן בן-קרח ושריה בן-תנחומת הנטופתי, ויאזניהו בן-המעכתי--המה, ואנשיהם.  ב כה,כד ויישבע להם גדליהו, ולאנשיהם, ויאמר להם, אל-תיראו מעבדי הכשדים:  שבו בארץ, ועבדו את-מלך בבל--וייטב לכם.  {פ}

ב כה,כה ויהי בחודש השביעי, בא ישמעאל בן-נתניה בן-אלישמע מזרע המלוכה ועשרה אנשים איתו, ויכו את-גדליהו, וימות; ואת-היהודים, ואת-הכשדים, אשר-היו איתו, במצפה.  ב כה,כו ויקומו כל-העם מקטון ועד-גדול, ושרי החיילים, ויבואו, מצריים:  כי יראו, מפני כשדים.  {ס}

ב כה,כז ויהי בשלושים ושבע שנה, לגלות יהויכין מלך-יהודה, בשנים עשר חודש, בעשרים ושבעה לחודש; נשא אוויל מרודך מלך בבל בשנת מולכו, את-ראש יהויכין מלך-יהודה--מבית כלא.  ב כה,כח וידבר איתו, טובות; וייתן, את-כיסאו, מעל כיסא המלכים אשר איתו, בבבל.  ב כה,כט ושינה, את בגדי כלאו; ואכל לחם תמיד לפניו, כל-ימי חייו.  ב כה,ל וארוחתו, ארוחת תמיד ניתנה-לו מאת המלך--דבר-יום ביומו:  כול, ימי חיו.  {ש}

ישעיהו

א,א חזון, ישעיהו בן-אמוץ, אשר חזה, על-יהודה וירושלים--בימי עוזייהו יותם אחז יחזקייהו, מלכי יהודה.  א,ב שמעו שמיים והאזיני ארץ, כי יהוה דיבר:  בנים גידלתי ורוממתי, והם פשעו בי.  א,ג ידע שור קונהו, וחמור איבוס בעליו; ישראל לא ידע, עמי לא התבונן.  א,ד הוי גוי חוטא, עם כבד עוון--זרע מרעים, בנים משחיתים; עזבו את-יהוה, ניאצו את-קדוש ישראל--נזורו אחור.  א,ה על מה תוכו עוד, תוסיפו סרה; כל-ראש לחולי, וכל-לבב דווי.  א,ו מכף-רגל ועד-ראש אין-בו מתום, פצע וחבורה ומכה טרייה; לא-זורו ולא חובשו, ולא רוככה בשמן.  א,ז ארצכם שממה, עריכם שרופות אש; אדמתכם, לנגדכם זרים אוכלים אותה, ושממה, כמהפכת זרים.  א,ח ונותרה בת-ציון, כסוכה בכרם; כמלונה במקשה, כעיר נצורה.  א,ט לולי יהוה צבאות, הותיר לנו שריד כמעט--כסדום היינו, לעמורה דמינו.  {פ}

א,י שמעו דבר-יהוה, קציני סדום; האזינו תורת אלוהינו, עם עמורה.  א,יא למה-לי רוב-זבחיכם יאמר יהוה, שבעתי עולות אילים וחלב מריאים; ודם פרים וכבשים ועתודים, לא חפצתי.  א,יב כי תבואו, ליראות פניי--מי-ביקש זאת מידכם, רמוס חצריי.  א,יג לא תוסיפו, הביא מנחת-שוא--קטורת תועבה היא, לי; חודש ושבת קרוא מקרא, לא-אוכל אוון ועצרה.  א,יד חודשיכם ומועדיכם שנאה נפשי, היו עליי לטורח; נלאיתי, נשוא.  א,טו ובפרישכם כפיכם, אעלים עיניי מכם--גם כי-תרבו תפילה, אינני שומע:  ידיכם, דמים מלאו.  א,טז רחצו, היזכו--הסירו רוע מעלליכם, מנגד עיניי:  חדלו, הרע.  א,יז למדו היטב דרשו משפט, אשרו חמוץ; שפטו יתום, ריבו אלמנה.  {ס}

א,יח לכו-נא וניווכחה, יאמר יהוה; אם-יהיו חטאיכם כשנים כשלג ילבינו, אם-יאדימו כתולע כצמר יהיו.  א,יט אם-תאבו, ושמעתם--טוב הארץ, תאכלו.  א,כ ואם-תמאנו, ומריתם--חרב תאוכלו, כי פי יהוה דיבר.  {פ}

א,כא איכה הייתה לזונה, קריה נאמנה; מלאתי משפט, צדק ילין בה--ועתה מרצחים.  א,כב כספך, היה לסיגים; סובאך, מהול במים.  א,כג שרייך סוררים, וחברי גנבים--כולו אוהב שוחד, ורודף שלמונים; יתום לא ישפוטו, וריב אלמנה לא-יבוא אליהם.  {ס}

א,כד לכן, נאום האדון יהוה צבאות--אביר, ישראל:  הוי אינחם מצריי, ואינקמה מאויביי.  א,כה ואשיבה ידי עלייך, ואצרוף כבור סיגייך; ואסירה, כל-בדילייך.  א,כו ואשיבה שופטייך כבראשונה, ויועצייך כבתחילה; אחרי-כן, ייקרא לך עיר הצדק--קריה, נאמנה.  א,כז ציון, במשפט תיפדה; ושביה, בצדקה.  א,כח ושבר פושעים וחטאים, יחדיו; ועוזבי יהוה, יכלו.  א,כט כי יבושו, מאילים אשר חמדתם; ותחפרו--מהגנות, אשר בחרתם.  א,ל כי תהיו, כאלה נובלת עליה; וכגנה, אשר-מים אין לה.  א,לא והיה החסון לנעורת, ופועלו לניצוץ; ובערו שניהם יחדיו, ואין מכבה.  {פ}

ב,א הדבר אשר חזה, ישעיהו בן-אמוץ, על-יהודה, וירושלים.  ב,ב והיה באחרית הימים, נכון יהיה הר בית-יהוה בראש ההרים, ונישא, מגבעות; ונהרו אליו, כל-הגויים.  ב,ג והלכו עמים רבים, ואמרו לכו ונעלה אל-הר-יהוה אל-בית אלוהי יעקוב, ויורנו מדרכיו, ונלכה באורחותיו:  כי מציון תצא תורה, ודבר-יהוה מירושלים.  ב,ד ושפט בין הגויים, והוכיח לעמים רבים; וכיתתו חרבותם לאיתים, וחניתותיהם למזמרות--לא-יישא גוי אל-גוי חרב, ולא-ילמדו עוד מלחמה.  {פ}

ב,ה בית, יעקוב--לכו ונלכה, באור יהוה.  ב,ו כי נטשת, עמך בית יעקוב--כי מלאו מקדם, ועוננים כפלשתים; ובילדי נוכרים, ישפיקו.  ב,ז ותימלא ארצו כסף וזהב, ואין קצה לאוצרותיו; ותימלא ארצו סוסים, ואין קצה למרכבותיו.  ב,ח ותימלא ארצו, אלילים:  למעשה ידיו ישתחוו, לאשר עשו אצבעותיו.  ב,ט ויישח אדם, וישפל-איש; ואל-תישא, להם.  ב,י בוא בצור, והיטמן בעפר, מפני פחד יהוה, ומהדר גאונו.  ב,יא עיני גבהות אדם, שפל, ושח, רום אנשים; ונשגב יהוה לבדו, ביום ההוא.  {פ}

ב,יב כי יום ליהוה צבאות, על כל-גאה--ורם; ועל, כל-נישא ושפל.  ב,יג ועל כל-ארזי הלבנון, הרמים והנישאים; ועל, כל-אלוני הבשן.  ב,יד ועל, כל-ההרים הרמים; ועל, כל-הגבעות הנישאות.  ב,טו ועל, כל-מגדל גבוה; ועל, כל-חומה בצורה.  ב,טז ועל, כל-אונייות תרשיש; ועל, כל-שכייות החמדה.  ב,יז ושח גבהות האדם, ושפל רום אנשים; ונשגב יהוה לבדו, ביום ההוא.  ב,יח והאלילים, כליל יחלוף.  ב,יט ובאו במערות צורים, ובמחילות עפר--מפני פחד יהוה, ומהדר גאונו, בקומו, לערוץ הארץ.  ב,כ ביום ההוא, ישליך האדם, את אלילי כספו, ואת אלילי זהבו--אשר עשו-לו להשתחוות, לחפור פירות ולעטלפים.  ב,כא לבוא בנקרות הצורים, ובסעיפי הסלעים--מפני פחד יהוה, ומהדר גאונו, בקומו, לערוץ הארץ.  ב,כב חדלו לכם מן-האדם, אשר נשמה באפו:  כי-במה נחשב, הוא.  {פ}

ג,א כי הנה האדון יהוה צבאות, מסיר מירושלים ומיהודה, משען, ומשענה:  כול, משען-לחם, וכול, משען-מים.  ג,ב גיבור, ואיש מלחמה; שופט ונביא, וקוסם וזקן.  ג,ג שר-חמישים, ונשוא פנים; ויועץ וחכם חרשים, ונבון לחש.  ג,ד ונתתי נערים, שריהם; ותעלולים, ימשלו-בם.  ג,ה וניגש העם, איש באיש ואיש בריעהו; ירהבו, הנער בזקן, והנקלה, בנכבד.  ג,ו כי-יתפוש איש באחיו, בית אביו, שמלה לך, קצין תהיה-לנו; והמכשלה הזאת, תחת ידך.  ג,ז יישא ביום ההוא לאמור, לא-אהיה חובש, ובביתי, אין לחם ואין שמלה; לא תשימוני, קצין עם.  ג,ח כי כשלה ירושלים, ויהודה נפל:  כי-לשונם ומעלליהם אל-יהוה, למרות עיני כבודו.  ג,ט הכרת פניהם ענתה בם, וחטאתם כסדום הגידו לא כיחדו; אוי לנפשם, כי-גמלו להם רעה.  ג,י אמרו צדיק, כי-טוב:  כי-פרי מעלליהם, יאכלו.  ג,יא אוי, לרשע רע:  כי-גמול ידיו, ייעשה לו.  ג,יב עמי נוגשיו מעולל, ונשים משלו בו; עמי מאשריך מתעים, ודרך אורחותיך בילעו.  {פ}

ג,יג ניצב לריב, יהוה; ועומד, לדין עמים.  ג,יד יהוה במשפט יבוא, עם-זקני עמו ושריו; ואתם ביערתם הכרם, גזילת העני בבתיכם.  ג,טו מה-לכם תדכאו עמי, ופני עניים תטחנו:  נאום-אדוניי יהוה, צבאות.  {ס}

ג,טז ויאמר יהוה, יען כי גבהו בנות ציון, ותלכנה נטויות גרון, ומשקרות עיניים; הלוך וטפוף תלכנה, וברגליהם תעכסנה.  ג,יז ושיפח אדוניי, קודקוד בנות ציון; ויהוה, פותהן יערה.  {ס}

ג,יח ביום ההוא יסיר אדוניי, את תפארת העכסים והשביסים--והשהרונים.  ג,יט הנטיפות והשירות, והרעלות.  ג,כ הפארים והצעדות והקישורים, ובתי הנפש והלחשים.  ג,כא הטבעות, ונזמי האף.  ג,כב המחלצות, והמעטפות, והמטפחות, והחריטים.  ג,כג והגליונים, והסדינים, והצניפות, והרדידים.  ג,כד והיה תחת בושם מק יהיה, ותחת חגורה נקפה ותחת מעשה מקשה קורחה, ותחת פתיגיל, מחגורת שק:  כי-תחת, יופי.  ג,כה מתייך, בחרב ייפולו; וגבורתך, במלחמה.  ג,כו ואנו ואבלו, פתחיה; וניקתה, לארץ תשב.  ד,א והחזיקו שבע נשים באיש אחד, ביום ההוא לאמור, לחמנו נאכל, ושמלתנו נלבש:  רק, ייקרא שמך עלינו--אסוף, חרפתנו.  {ס}

ד,ב ביום ההוא, יהיה צמח יהוה, לצבי, ולכבוד; ופרי הארץ לגאון ולתפארת, לפליטת ישראל.  ד,ג והיה הנשאר בציון, והנותר בירושלים--קדוש, ייאמר לו:  כל-הכתוב לחיים, בירושלים.  ד,ד אם רחץ אדוניי, את צואת בנות-ציון, ואת-דמי ירושלים, ידיח מקרבה--ברוח משפט, וברוח בער.  ד,ה וברא יהוה על כל-מכון הר-ציון ועל-מקראיה, ענן יומם ועשן, ונוגה אש להבה, לילה:  כי על-כל-כבוד, חופה.  ד,ו וסוכה תהיה לצל-יומם, מחורב; ולמחסה, ולמסתור, מזרם, וממטר.  {פ}

ה,א אשירה נא לידידי, שירת דודי לכרמו:  כרם היה לידידי, בקרן בן-שמן.  ה,ב ויעזקהו ויסקלהו, וייטעהו שורק, וייבן מגדל בתוכו, וגם-יקב חצב בו; ויקו לעשות ענבים, ויעש באושים.  ה,ג ועתה יושב ירושלים, ואיש יהודה--שפטו-נא, ביני ובין כרמי.  ה,ד מה-לעשות עוד לכרמי, ולא עשיתי בו:  מדוע קיוויתי לעשות ענבים, ויעש באושים.  ה,ה ועתה אודיעה-נא אתכם, את אשר-אני עושה לכרמי:  הסר משוכתו והיה לבער, פרוץ גדרו והיה למרמס.  ה,ו ואשיתהו בתה, לא ייזמר ולא ייעדר, ועלה שמיר, ושית; ועל העבים אצווה, מהמטיר עליו מטר.  ה,ז כי כרם יהוה צבאות, בית ישראל, ואיש יהודה, נטע שעשועיו; ויקו למשפט והנה משפח, לצדקה והנה צעקה.  {פ}

ה,ח הוי, מגיעי בית בבית--שדה בשדה, יקריבו:  עד אפס מקום, והושבתם לבדכם בקרב הארץ.  ה,ט באוזניי, יהוה צבאות:  אם-לא בתים רבים, לשמה יהיו--גדולים וטובים, מאין יושב.  ה,י כי, עשרת צמדי-כרם, יעשו, בת אחת; וזרע חומר, יעשה איפה.  {ס}

ה,יא הוי משכימי בבוקר, שיכר ירדופו; מאחרי בנשף, יין ידליקם.  ה,יב והיה כינור ונבל, תוף וחליל ויין--משתיהם; ואת פועל יהוה לא יביטו, ומעשה ידיו לא ראו.  ה,יג לכן גלה עמי, מבלי-דעת; וכבודו מתי רעב, והמונו ציחה צמא.  ה,יד לכן, הרחיבה שאול נפשה, ופערה פיה, לבלי-חוק; וירד הדרה והמונה ושאונה, ועלז בה.  ה,טו ויישח אדם, וישפל-איש; ועיני גבוהים, תשפלנה.  ה,טז ויגבה יהוה צבאות, במשפט; והאל, הקדוש, נקדש, בצדקה.  ה,יז ורעו כבשים, כדוברם; וחורבות מחים, גרים יאכלו.  {ס}

ה,יח הוי מושכי העוון, בחבלי השוא; וכעבות העגלה, חטאה.  ה,יט האומרים, ימהר יחישה מעשהו--למען נראה; ותקרב ותבואה, עצת קדוש ישראל--ונדעה.  {פ}

ה,כ הוי האומרים לרע טוב, ולטוב רע:  שמים חושך לאור ואור לחושך, שמים מר למתוק ומתוק למר.  {ס}

ה,כא הוי, חכמים בעיניהם; ונגד פניהם, נבונים.  {ס}

ה,כב הוי, גיבורים לשתות יין; ואנשי-חיל, למסוך שיכר.  ה,כג מצדיקי רשע, עקב שוחד; וצדקת צדיקים, יסירו ממנו.  {פ}

ה,כד לכן כאכול קש לשון אש, וחשש להבה ירפה, שורשם כמק יהיה, ופרחם כאבק יעלה:  כי מאסו, את תורת יהוה צבאות, ואת אמרת קדוש-ישראל, ניאצו.  ה,כה על-כן חרה אף-יהוה בעמו ויט ידו עליו ויכהו, וירגזו ההרים, ותהי נבלתם כסוחה, בקרב חוצות; בכל-זאת לא-שב אפו, ועוד ידו נטויה.  ה,כו ונשא-נס לגויים מרחוק, ושרק לו מקצה הארץ; והנה מהרה, קל יבוא.  ה,כז אין-עייף ואין-כושל בו, לא ינום ולא יישן; ולא נפתח איזור חלציו, ולא ניתק שרוך נעליו.  ה,כח אשר חיציו שנונים, וכל-קשתותיו דרוכות; פרסות סוסיו כצר נחשבו, וגלגיליו כסופה.  ה,כט שאגה לו, כלביא; ישאג ככפירים וינהום ויאחז טרף, ויפליט ואין מציל.  ה,ל וינהום עליו ביום ההוא, כנהמת-ים; וניבט לארץ, והנה-חושך, צר ואור, חשך בעריפיה.  {פ}

ו,א בשנת-מות המלך עוזייהו, ואראה את-אדוניי יושב על-כיסא רם ונישא; ושוליו, מלאים את-ההיכל.  ו,ב שרפים עומדים ממעל לו, שש כנפיים שש כנפיים לאחד:  בשתיים יכסה פניו, ובשתיים יכסה רגליו--ובשתיים יעופף.  ו,ג וקרא זה אל-זה ואמר, קדוש קדוש קדוש יהוה צבאות; מלוא כל-הארץ, כבודו.  ו,ד וינועו אמות הסיפים, מקול הקורא; והבית, יימלא עשן.  ו,ה ואומר אוי-לי כי-נדמיתי, כי איש טמא-שפתיים אנוכי, ובתוך עם-טמא שפתיים, אנוכי יושב:  כי, את-המלך יהוה צבאות--ראו עיניי.  ו,ו ויעף אליי, אחד מן-השרפים, ובידו, רצפה; במלקחיים--לקח, מעל המזבח.  ו,ז ויגע על-פי--ויאמר, הנה נגע זה על-שפתיך; וסר עוונך, וחטאתך תכופר.  ו,ח ואשמע את-קול אדוניי, אומר, את-מי אשלח, ומי ילך-לנו; ואומר, הנני שלחני.  ו,ט ויאמר, לך ואמרת לעם הזה:  שמעו שמוע ואל-תבינו, וראו ראה ואל-תדעו.  ו,י השמן לב-העם הזה, ואוזניו הכבד ועיניו השע:  פן-יראה בעיניו ובאוזניו ישמע, ולבבו יבין ושב--ורפא לו.  ו,יא ואומר, עד-מתיי אדוניי; ויאמר עד אשר אם-שאו ערים מאין יושב, ובתים מאין אדם, והאדמה, תישאה שממה.  ו,יב וריחק יהוה, את-האדם; ורבה העזובה, בקרב הארץ.  ו,יג ועוד בה עשירייה, ושבה והייתה לבער:  כאלה וכאלון, אשר בשלכת מצבת בם--זרע קודש, מצבתה.  {פ}

ז,א ויהי בימי אחז בן-יותם בן-עוזייהו מלך יהודה, עלה רצין מלך-ארם ופקח בן-רמליהו מלך-ישראל ירושלים, למלחמה, עליה; ולא יכול, להילחם עליה.  ז,ב ויוגד, לבית דויד לאמור, נחה ארם, על-אפריים; וינע לבבו ולבב עמו, כנוע עצי-יער מפני-רוח.  {ס}

ז,ג ויאמר יהוה, אל-ישעיהו, צא-נא לקראת אחז, אתה ושאר ישוב בנך:  אל-קצה, תעלת הבריכה העליונה--אל-מסילת, שדה כובס.  ז,ד ואמרת אליו הישמר והשקט אל-תירא, ולבבך אל-יירך, משני זנבות האודים העשנים, האלה--בחורי-אף רצין וארם, ובן-רמליהו.  ז,ה יען, כי-יעץ עליך ארם--רעה:  אפריים ובן-רמליהו, לאמור.  ז,ו נעלה ביהודה ונקיצנה, ונבקיענה אלינו; ונמליך מלך בתוכה, את בן-טבאל.  {פ}

ז,ז כה אמר, אדוניי יהוה:  לא תקום, ולא תהיה.  ז,ח כי ראש ארם דמשק, וראש דמשק רצין; ובעוד, שישים וחמש שנה, ייחת אפריים, מעם.  ז,ט וראש אפריים שומרון, וראש שומרון בן-רמליהו; אם לא תאמינו, כי לא תיאמנו.  {פ}

ז,י ויוסף יהוה, דבר אל-אחז לאמור.  ז,יא שאל-לך אות, מעם יהוה אלוהיך; העמק שאלה, או הגבה למעלה.  ז,יב ויאמר, אחז:  לא-אשאל ולא-אנסה, את-יהוה.  ז,יג ויאמר, שמעו-נא בית דויד:  המעט מכם הלאות אנשים, כי תלאו גם את-אלוהיי.  ז,יד לכן ייתן אדוניי הוא, לכם--אות:  הנה העלמה, הרה וילדת בן, וקראת שמו, עימנו אל.  ז,טו חמאה ודבש, יאכל--לדעתו מאוס ברע, ובחור בטוב.  ז,טז כי בטרם יידע הנער, מאוס ברע--ובחור בטוב:  תיעזב האדמה אשר אתה קץ, מפני שני מלכיה.  ז,יז יביא יהוה עליך, ועל-עמך ועל-בית אביך, ימים אשר לא-באו, למיום סור-אפריים מעל יהודה:  את, מלך אשור.  {פ}

ז,יח והיה ביום ההוא, ישרוק יהוה לזבוב, אשר בקצה, יאורי מצריים; ולדבורה--אשר, בארץ אשור.  ז,יט ובאו ונחו כולם בנחלי הבתות, ובנקיקי הסלעים; ובכול, הנעצוצים, ובכול, הנהלולים.  ז,כ ביום ההוא יגלח אדוניי בתער השכירה בעברי נהר, במלך אשור, את-הראש, ושער הרגליים; וגם את-הזקן, תספה.  {פ}

ז,כא והיה, ביום ההוא; יחייה-איש עגלת בקר, ושתי-צאן.  ז,כב והיה, מרוב עשות חלב--יאכל חמאה:  כי-חמאה ודבש יאכל, כל-הנותר בקרב הארץ.  {ס}

ז,כג והיה, ביום ההוא--יהיה כל-מקום אשר יהיה-שם אלף גפן, באלף כסף:  לשמיר ולשית, יהיה.  ז,כד בחיצים ובקשת, יבוא שמה:  כי-שמיר ושית, תהיה כל-הארץ.  ז,כה וכול ההרים, אשר במעדר ייעדרון--לא-תבוא שמה, יראת שמיר ושית; והיה למשלח שור, ולמרמס שה.  {פ}

ח,א ויאמר יהוה אליי, קח-לך גיליון גדול; וכתוב עליו בחרט אנוש, למהר שלל חש בז.  ח,ב ואעידה לי, עדים נאמנים--את אורייה הכוהן, ואת-זכריהו בן יברכיהו.  ח,ג ואקרב, אל-הנביאה, ותהר, ותלד בן;  {ס}  ויאמר יהוה, אליי, קרא שמו, מהר שלל חש בז.  ח,ד כי, בטרם יידע הנער, קרוא, אבי ואימי--יישא את-חיל דמשק, ואת שלל שומרון, לפני, מלך אשור.  {ס}

ח,ה ויוסף יהוה, דבר אליי עוד לאמור.  ח,ו יען, כי מאס העם הזה, את מי השילוח, ההולכים לאט; ומשוש את-רצין, ובן-רמליהו.  ח,ז ולכן הנה אדוניי מעלה עליהם את-מי הנהר, העצומים והרבים--את-מלך אשור, ואת-כל-כבודו; ועלה, על-כל-אפיקיו, והלך, על-כל-גדותיו.  ח,ח וחלף ביהודה שטף ועבר, עד-צוואר יגיע; והיה מוטות כנפיו, מלוא רוחב-ארצך עימנו אל.  {ס}

ח,ט רועו עמים, וחותו, והאזינו, כול מרחקי-ארץ; התאזרו וחותו, התאזרו וחותו.  ח,י עוצו עצה, ותופר; דברו דבר ולא יקום, כי עימנו אל.  {ס}

ח,יא כי כה אמר יהוה אליי, כחזקת היד; וייסרני, מלכת בדרך העם-הזה לאמור.  ח,יב לא-תאמרון קשר, לכול אשר-יאמר העם הזה קשר; ואת-מוראו לא-תיראו, ולא תעריצו.  ח,יג את-יהוה צבאות, אותו תקדישו; והוא מוראכם, והוא מעריצכם.  ח,יד והיה, למקדש; ולאבן נגף ולצור מכשול לשני בתי ישראל, לפח ולמוקש--ליושב, ירושלים.  ח,טו וכשלו בם, רבים; ונפלו ונשברו, ונוקשו ונלכדו.  {פ}

ח,טז צור, תעודה; חתום תורה, בלימודיי.  ח,יז וחיכיתי, ליהוה, המסתיר פניו, מבית יעקוב; וקיוויתי-לו.  ח,יח הנה אנוכי, והילדים אשר נתן-לי יהוה, לאותות ולמופתים, בישראל--מעם יהוה צבאות, השוכן בהר ציון.  {ס}

ח,יט וכי-יאמרו אליכם, דרשו אל-האובות ואל-היידעונים, המצפצפים, והמהגים:  הלוא-עם אל-אלוהיו ידרוש, בעד החיים אל-המתים.  ח,כ לתורה, ולתעודה; אם-לא יאמרו כדבר הזה, אשר אין-לו שחר.  ח,כא ועבר בה, נקשה ורעב; והיה כי-ירעב והתקצף, וקילל במלכו ובאלוהיו--ופנה למעלה.  ח,כב ואל-ארץ, יביט; והנה צרה וחשיכה מעוף צוקה, ואפילה מנודח.  ח,כג כי לא מועף, לאשר מוצק לה, כעת הראשון הקל ארצה זבולון וארצה נפתלי, והאחרון הכביד--דרך הים עבר הירדן, גליל הגויים.  ט,א העם ההולכים בחושך, ראו אור גדול:  יושבי בארץ צלמוות, אור נגה עליהם.  ט,ב הרבית הגוי, לו הגדלת השמחה; שמחו לפניך כשמחת בקציר, כאשר יגילו בחלקם שלל.  ט,ג כי את-עול סובולו, ואת מטה שכמו, שבט, הנוגש בו--החיתות, כיום מדיין.  ט,ד כי כל-סאון סואן ברעש, ושמלה מגוללה בדמים; והייתה לשריפה, מאכולת אש.  ט,ה כי-ילד יולד-לנו, בן ניתן-לנו, ותהי המשרה, על-שכמו; ויקרא שמו פלא יועץ, אל גיבור, אבי-עד, שר-שלום.  ט,ו למרבה המשרה ולשלום אין-קץ, על-כיסא דויד ועל-ממלכתו, להכין אותה ולסעדה, במשפט ובצדקה; מעתה, ועד-עולם, קנאת יהוה צבאות, תעשה-זאת.  {פ}

ט,ז דבר שלח אדוניי, ביעקוב; ונפל, בישראל.  ט,ח וידעו העם כולו, אפריים ויושב שומרון, בגאווה ובגודל לבב, לאמור.  ט,ט לבינים נפלו, וגזית נבנה; שקמים גודעו, וארזים נחליף.  ט,י וישגב יהוה את-צרי רצין, עליו; ואת-אויביו, יסכסך.  ט,יא ארם מקדם, ופלשתים מאחור, ויאכלו את-ישראל, בכל-פה; בכל-זאת לא-שב אפו, ועוד ידו נטויה.  ט,יב והעם לא-שב, עד-המכהו; ואת-יהוה צבאות, לא דרשו.  {ס}

ט,יג ויכרת יהוה מישראל, ראש וזנב כיפה ואגמון--יום אחד.  ט,יד זקן ונשוא-פנים, הוא הראש; ונביא מורה-שקר, הוא הזנב.  ט,טו ויהיו מאשרי העם-הזה, מתעים; ומאושריו, מבולעים.  ט,טז על-כן על-בחוריו לא-ישמח אדוניי, ואת-יתומיו ואת-אלמנותיו לא ירחם--כי כולו חנף ומרע, וכל-פה דובר נבלה; בכל-זאת לא-שב אפו, ועוד ידו נטויה.  ט,יז כי-בערה כאש רשעה, שמיר ושית תאכל; ותיצת בסבכי היער, ויתאבכו גאות עשן.  ט,יח בעברת יהוה צבאות, נעתם ארץ; ויהי העם כמאכולת אש, איש אל-אחיו לא יחמולו.  ט,יט ויגזור על-ימין ורעב, ויאכל על-שמאל ולא שבעו:  איש בשר-זרועו, יאכלו.  ט,כ מנשה את-אפריים, ואפריים את-מנשה--יחדיו המה, על-יהודה; בכל-זאת לא-שב אפו, ועוד ידו נטויה.  {ס}

י,א הוי החוקקים, חקקי-אוון; ומכתבים עמל, כיתבו.  י,ב להטות מדין, דלים, ולגזול, משפט עניי עמי--להיות אלמנות שללם, ואת-יתומים יבוזו.  י,ג ומה-תעשו ליום פקודה, ולשואה ממרחק תבוא:  על-מי תנוסו לעזרה, ואנה תעזבו כבודכם.  י,ד בלתי כרע תחת אסיר, ותחת הרוגים ייפולו; בכל-זאת לא-שב אפו, ועוד ידו נטויה.  {פ}

י,ה הוי אשור, שבט אפי; ומטה-הוא בידם, זעמי.  י,ו בגוי חנף אשלחנו, ועל-עם עברתי אצוונו--לשלול שלל ולבוז בז, ולשומו מרמס כחומר חוצות.  י,ז והוא לא-כן ידמה, ולבבו לא-כן יחשוב:  כי להשמיד בלבבו, ולהכרית גויים לא מעט.  י,ח כי, יאמר:  הלוא שריי יחדיו, מלכים.  י,ט הלוא ככרכמיש, כלנו:  אם-לא כארפד חמת, אם-לא כדמשק שומרון.  י,י כאשר מצאה ידי, לממלכות האליל; ופסיליהם, מירושלים ומשומרון.  י,יא הלוא, כאשר עשיתי לשומרון--ולאליליה:  כן אעשה לירושלים, ולעצביה.  {פ}

י,יב והיה, כי-יבצע אדוניי את-כל-מעשהו, בהר ציון, ובירושלים--אפקוד, על-פרי-גודל לבב מלך-אשור, ועל-תפארת, רום עיניו.  י,יג כי אמר, בכוח ידי עשיתי, ובחכמתי, כי נבונותי; ואסיר גבולות עמים, ועתודותיהם שושתי, ואוריד כאביר, יושבים.  י,יד ותמצא כקן ידי, לחיל העמים, וכאסוף ביצים עזובות, כל-הארץ אני אספתי; ולא היה נודד כנף, ופוצה פה ומצפצף.  י,טו היתפאר, הגרזן, על, החוצב בו:  אם-יתגדל המשור, על-מניפו, כהניף שבט ואת-מרימיו, כהרים מטה לא-עץ.  {פ}

י,טז לכן ישלח האדון יהוה צבאות, במשמניו--רזון; ותחת כבודו ייקד יקוד, כיקוד אש.  י,יז והיה אור-ישראל לאש, וקדושו ללהבה; ובערה, ואכלה שיתו ושמירו--ביום אחד.  י,יח וכבוד יערו וכרמילו, מנפש ועד-בשר יכלה; והיה, כמסוס נוסס.  י,יט ושאר עץ יערו, מספר יהיו; ונער, יכתבם.  {ס}

י,כ והיה ביום ההוא, לא-יוסיף עוד שאר ישראל ופליטת בית-יעקוב, להישען, על-מכהו; ונשען, על-יהוה קדוש ישראל--באמת.  י,כא שאר ישוב, שאר יעקוב--אל-אל, גיבור.  י,כב כי אם-יהיה עמך ישראל, כחול הים--שאר, ישוב בו; כיליון חרוץ, שוטף צדקה.  י,כג כי כלה, ונחרצה--אדוניי יהוה צבאות, עושה בקרב כל-הארץ.  {פ}

י,כד לכן, כה-אמר אדוניי יהוה צבאות, אל-תירא עמי יושב ציון, מאשור; בשבט יכך, ומטהו יישא-עליך בדרך מצריים.  י,כה כי-עוד, מעט מזער, וכלה זעם, ואפי על-תבליתם.  י,כו ועורר עליו יהוה צבאות, שוט, כמכת מדיין, בצור עורב; ומטהו, על-הים, ונשאו, בדרך מצריים.  י,כז והיה ביום ההוא, יסור סובולו מעל שכמך, ועולו, מעל צווארך; וחובל עול, מפני-שמן.  י,כח בא על-עיית, עבר במגרון; למכמש, יפקיד כליו.  י,כט עברו, מעברה, גבע, מלון לנו; חרדה, הרמה--גבעת שאול, נסה.  י,ל צהלי קולך, בת-גלים; הקשיבי לישה, ענייה ענתות.  י,לא נדדה, מדמנה; יושבי הגבים, העיזו.  י,לב עוד היום, בנוב לעמוד; ינופף ידו הר בת-ציון, גבעת ירושלים.  {פ}

י,לג הנה האדון יהוה צבאות, מסעף פורה במערצה; ורמי הקומה גדועים, והגבוהים ישפלו.  י,לד וניקף סבכי היער, בברזל; והלבנון, באדיר ייפול.  {ס}

יא,א ויצא חוטר, מגזע ישי; ונצר, משורשיו יפרה.  יא,ב ונחה עליו, רוח יהוה--רוח חכמה ובינה, רוח עצה וגבורה, רוח דעת, ויראת יהוה.  יא,ג והריחו, ביראת יהוה; ולא-למראה עיניו ישפוט, ולא-למשמע אוזניו יוכיח.  יא,ד ושפט בצדק דלים, והוכיח במישור לענווי-ארץ; והכה-ארץ בשבט פיו, וברוח שפתיו ימית רשע.  יא,ה והיה צדק, איזור מותניו; והאמונה, איזור חלציו.  יא,ו וגר זאב עם-כבש, ונמר עם-גדי ירבץ; ועגל וכפיר ומריא יחדיו, ונער קטון נוהג בם.  יא,ז ופרה ודוב תרעינה, יחדיו ירבצו ילדיהן; ואריה, כבקר יאכל-תבן.  יא,ח ושיעשע יונק, על-חור פתן; ועל מאורת צפעוני, גמול ידו הדה.  יא,ט לא-ירעו ולא-ישחיתו, בכל-הר קודשי:  כי-מלאה הארץ, דעה את-יהוה, כמים, לים מכסים.  {ס}

יא,י והיה, ביום ההוא, שורש ישי אשר עומד לנס עמים, אליו גויים ידרושו; והייתה מנוחתו, כבוד.  {פ}

יא,יא והיה ביום ההוא, יוסיף אדוניי שנית ידו, לקנות, את-שאר עמו--אשר יישאר מאשור וממצריים ומפתרוס ומכוש, ומעילם ומשנער ומחמת, ומאיי, הים.  יא,יב ונשא נס לגויים, ואסף נדחי ישראל; ונפוצות יהודה יקבץ, מארבע כנפות הארץ.  יא,יג וסרה קנאת אפריים, וצוררי יהודה ייכרתו:  אפריים לא-יקנא את-יהודה, ויהודה לא-יצור את-אפריים.  יא,יד ועפו בכתף פלשתים ימה, יחדיו יבוזו את-בני-קדם; אדום ומואב משלוח ידם, ובני עמון משמעתם.  יא,טו והחרים יהוה, את לשון ים-מצריים, והניף ידו על-הנהר, בעים רוחו; והכהו לשבעה נחלים, והדריך בנעלים.  יא,טז והייתה מסילה--לשאר עמו, אשר יישאר מאשור:  כאשר הייתה לישראל, ביום עלותו מארץ מצריים.  יב,א ואמרת, ביום ההוא, אודך יהוה, כי אנפת בי; ישוב אפך, ותנחמני.  יב,ב הנה אל ישועתי אבטח, ולא אפחד:  כי-עוזי וזמרת יה יהוה, ויהי-לי לישועה.  יב,ג ושאבתם-מים, בששון, ממעייני, הישועה.  יב,ד ואמרתם ביום ההוא, הודו ליהוה קראו בשמו, הודיעו בעמים, עלילותיו; הזכירו, כי נשגב שמו.  יב,ה זמרו יהוה, כי גאות עשה; מודעת זאת, בכל-הארץ.  יב,ו צהלי ורוני, יושבת ציון:  כי-גדול בקרבך, קדוש ישראל.  {ס}

יג,א משא, בבל--אשר חזה, ישעיהו בן-אמוץ.  יג,ב על הר-נשפה שאו-נס, הרימו קול להם; הניפו יד, ויבואו פתחי נדיבים.  יג,ג אני ציוויתי, למקודשיי; גם קראתי גיבוריי לאפי, עליזי גאוותי.  יג,ד קול המון בהרים, דמות עם-רב; קול שאון ממלכות גויים, נאספים--יהוה צבאות, מפקד צבא מלחמה.  יג,ה באים מארץ מרחק, מקצה השמיים; יהוה וכלי זעמו, לחבל כל-הארץ.  {ס}

יג,ו הילילו, כי קרוב יום יהוה; כשוד, משדיי יבוא.  יג,ז על-כן, כל-ידיים תרפינה; וכל-לבב אנוש, יימס.  יג,ח ונבהלו--צירים וחבלים יאחזון, כיולדה יחילון; איש אל-ריעהו יתמהו, פני להבים פניהם.  יג,ט הנה יום-יהוה בא, אכזרי ועברה וחרון אף--לשום הארץ לשמה, וחטאיה ישמיד ממנה.  יג,י כי-כוכבי השמיים וכסיליהם, לא יהלו אורם; חשך השמש בצאתו, וירח לא-יגיה אורו.  יג,יא ופקדתי על-תבל רעה, ועל-רשעים עוונם; והשבתי גאון זדים, וגאוות עריצים אשפיל.  יג,יב אוקיר אנוש, מפז; ואדם, מכתם אופיר.  יג,יג על-כן שמיים ארגיז, ותרעש הארץ ממקומה--בעברת יהוה צבאות, וביום חרון אפו.  יג,יד והיה כצבי מודח, וכצאן ואין מקבץ:  איש אל-עמו יפנו, ואיש אל-ארצו ינוסו.  יג,טו כל-הנמצא, יידקר; וכל-הנספה, ייפול בחרב.  יג,טז ועולליהם ירוטשו, לעיניהם; יישסו, בתיהם, ונשיהם, תישכבנה.  יג,יז הנני מעיר עליהם, את-מדיי, אשר-כסף לא יחשובו, וזהב לא יחפצו-בו.  יג,יח וקשתות, נערים תרטשנה:  ופרי-בטן לא ירחמו, על-בנים לא-תחוס עינם.  יג,יט והייתה בבל צבי ממלכות, תפארת גאון כשדים, כמהפכת אלוהים, את-סדום ואת-עמורה.  יג,כ לא-תשב לנצח, ולא תשכון עד-דור ודור; ולא-יהל שם ערבי, ורועים לא-ירביצו שם.  יג,כא ורבצו-שם ציים, ומלאו בתיהם אוחים; ושכנו שם בנות יענה, ושעירים ירקדו-שם.  יג,כב וענה איים באלמנותיו, ותנים בהיכלי עונג; וקרוב לבוא עיתה, וימיה לא יימשכו.  יד,א כי ירחם יהוה את-יעקוב, ובחר עוד בישראל, והניחם, על-אדמתם; ונלווה הגר עליהם, ונספחו על-בית יעקוב.  יד,ב ולקחום עמים, והביאום אל-מקומם, והתנחלום בית-ישראל על אדמת יהוה, לעבדים ולשפחות; והיו שובים לשוביהם, ורדו בנוגשיהם.  {ס}

יד,ג והיה, ביום הניח יהוה לך, מעוצבך, ומרוגזך--ומן-העבודה הקשה, אשר עובד-בך.  יד,ד ונשאת המשל הזה, על-מלך בבל--ואמרת:  איך שבת נוגש, שבתה מדהבה.  יד,ה שבר יהוה, מטה רשעים--שבט, מושלים.  יד,ו מכה עמים בעברה, מכת בלתי סרה; רודה באף גויים, מורדף בלי חשך.  יד,ז נחה שקטה, כל-הארץ; פצחו, רינה.  יד,ח גם-ברושים שמחו לך, ארזי לבנון; מאז שכבת, לא-יעלה הכורת עלינו.  יד,ט שאול, מתחת רגזה לך--לקראת בואך; עורר לך רפאים, כל-עתודי ארץ--הקים מכיסאותם, כול מלכי גויים.  יד,י כולם יענו, ויאמרו אליך:  גם-אתה חולית כמונו, אלינו נמשלת.  יד,יא הורד שאול גאונך, המיית נבליך; תחתיך יוצע רימה, ומכסיך תולעה.  יד,יב איך נפלת משמיים, היליל בן-שחר; נגדעת לארץ, חולש על-גויים.  יד,יג ואתה אמרת בלבבך, השמיים אעלה--ממעל לכוכבי-אל, ארים כיסאי; ואשב בהר-מועד, בירכתי צפון.  יד,יד אעלה, על-במותי עב; אידמה, לעליון.  יד,טו אך אל-שאול תורד, אל-ירכתי-בור.  יד,טז רואיך אליך ישגיחו, אליך יתבוננו:  הזה האיש מרגיז הארץ, מרעיש ממלכות.  יד,יז שם תבל כמדבר, ועריו הרס; אסיריו, לא-פתח ביתה.  יד,יח כל-מלכי גויים, כולם--שכבו בכבוד, איש בביתו.  יד,יט ואתה הושלכת מקברך, כנצר נתעב--לבוש הרוגים, מטועני חרב; יורדי אל-אבני-בור, כפגר מובס.  יד,כ לא-תיחד איתם בקבורה, כי-ארצך שיחת עמך הרגת; לא-ייקרא לעולם, זרע מרעים.  יד,כא הכינו לבניו מטבח, בעוון אבותם; בל-יקומו וירשו ארץ, ומלאו פני-תבל ערים.  יד,כב וקמתי עליהם, נאום יהוה צבאות; והכרתי לבבל שם ושאר, ונין ונכד--נאום-יהוה.  יד,כג ושמתיה למורש קיפוד, ואגמי-מים; וטיאטאתיה במטאטא השמד, נאום יהוה צבאות.  {ס}

יד,כד נשבע יהוה צבאות, לאמור:  אם-לא כאשר דימיתי, כן הייתה, וכאשר יעצתי, היא תקום.  יד,כה לשבור אשור בארצי, ועל-הריי אבוסנו; וסר מעליהם, עולו, וסובולו, מעל שכמו יסור.  יד,כו זאת העצה היעוצה, על-כל-הארץ; וזאת היד הנטויה, על-כל-הגויים.  יד,כז כי-יהוה צבאות יעץ, ומי יפר; וידו הנטויה, ומי ישיבנה.  {פ}

יד,כח בשנת-מות, המלך אחז, היה, המשא הזה.  יד,כט אל-תשמחי פלשת כולך, כי נשבר שבט מכך:  כי-משורש נחש ייצא צפע, ופרייו שרף מעופף.  יד,ל ורעו בכורי דלים, ואביונים לבטח ירבצו; והמתי ברעב שורשך, ושאריתך יהרוג.  יד,לא הילילי שער זעקי-עיר, נמוג פלשת כולך:  כי מצפון עשן בא, ואין בודד במועדיו.  יד,לב ומה-יענה, מלאכי-גוי:  כי יהוה ייסד ציון, ובה יחסו עניי עמו.  {פ}

טו,א משא, מואב:  כי בליל שודד ער מואב, נדמה--כי בליל שודד קיר-מואב, נדמה.  טו,ב עלה הבית ודיבון הבמות, לבכי:  על-נבו ועל מידבא, מואב ייליל--בכל-ראשיו קורחה, כל-זקן גרועה.  טו,ג בחוצותיו, חגרו שק:  על גגותיה וברחובותיה כולו ייליל, יורד בבכי.  טו,ד ותזעק חשבון ואלעלה, עד-יהץ נשמע קולם; על-כן, חלוצי מואב יריעו--נפשו, ירעה לו.  טו,ה ליבי, למואב יזעק, בריחיה, עד-צוער עגלת שלישייה:  כי מעלה הלוחית, בבכי יעלה-בו--כי דרך חורוניים, זעקת-שבר יעוערו.  טו,ו כי-מי נמרים, משמות יהיו:  כי-יבש חציר כלה דשא, ירק לא היה.  טו,ז על-כן, יתרה עשה; ופקודתם--על נחל הערבים, יישאום.  טו,ח כי-הקיפה הזעקה, את-גבול מואב, עד-אגליים יללתה, ובאר אילים יללתה.  טו,ט כי מי דימון מלאו דם, כי-אשית על-דימון נוספות--לפליטת מואב אריה, ולשארית אדמה.  טז,א שלחו-כר מושל-ארץ, מסלע מדברה, אל-הר, בת-ציון.  טז,ב והיה כעוף-נודד, קן משולח--תהיינה בנות מואב, מעברות לארנון.  טז,ג הביאי עצה עשו פלילה, שיתי כליל צילך בתוך צוהריים; סתרי, נידחים--נודד, אל-תגלי.  טז,ד יגורו בך נידחיי, מואב הוי-סתר למו מפני שודד:  כי-אפס המץ כלה שוד, תמו רומס מן-הארץ.  {ס}

טז,ה והוכן בחסד כיסא, וישב עליו באמת באוהל דויד; שופט ודורש משפט, ומהיר צדק.  טז,ו שמענו גאון-מואב, גא מאוד:  גאוותו וגאונו ועברתו, לא-כן בדיו.  טז,ז לכן, ייליל מואב למואב--כולו ייליל:  לאשישי קיר-חרשת תהגו, אך-נכאים.  טז,ח כי שדמות חשבון אומלל גפן שבמה, בעלי גויים הלמו שרוקיה--עד-יעזר נגעו, תעו מדבר; שלוחותיה, ניטשו עברו ים.  טז,ט על-כן אבכה בבכי יעזר, גפן שבמה, אריווך דמעתי, חשבון ואלעלה:  כי על-קיצך ועל-קצירך, הידד נפל.  טז,י ונאסף שמחה וגיל מן-הכרמל, ובכרמים לא-ירונן לא ירועע; יין, ביקבים לא-ידרוך הדורך--הידד השבתי.  טז,יא על-כן מעיי למואב, ככינור יהמו; וקרבי, לקיר חרש.  טז,יב והיה כי-נראה כי-נלאה מואב, על-הבמה; ובא אל-מקדשו להתפלל, ולא יוכל.  {ס}

טז,יג זה הדבר, אשר דיבר יהוה אל-מואב--מאז.  טז,יד ועתה, דיבר יהוה לאמור, בשלוש שנים כשני שכיר, ונקלה כבוד מואב בכול ההמון הרב; ושאר מעט מזער, לא כביר.  {פ}

יז,א משא, דמשק:  הנה דמשק מוסר מעיר, והייתה מעי מפלה.  יז,ב עזובות, ערי ערוער; לעדרים תהיינה, ורבצו ואין מחריד.  יז,ג ונשבת מבצר מאפריים, וממלכה מדמשק ושאר ארם; ככבוד בני-ישראל יהיו, נאום יהוה צבאות.  {פ}

יז,ד והיה ביום ההוא, יידל כבוד יעקוב; ומשמן בשרו, יירזה.  יז,ה והיה, כאסוף קציר קמה, וזרועו, שיבולים יקצור; והיה כמלקט שיבולים, בעמק רפאים.  יז,ו ונשאר-בו עוללות כנוקף זית, שניים שלושה גרגרים בראש אמיר; ארבעה חמישה, בסעיפיה פורייה--נאום-יהוה, אלוהי ישראל.  יז,ז ביום ההוא, ישעה האדם על-עושהו; ועיניו, אל-קדוש ישראל תראינה.  יז,ח ולא ישעה, אל-המזבחות מעשה ידיו; ואשר עשו אצבעותיו לא יראה, והאשרים והחמנים.  {ס}

יז,ט ביום ההוא יהיו ערי מעוזו, כעזובת החורש והאמיר, אשר עזבו, מפני בני ישראל; והייתה, שממה.  יז,י כי שכחת אלוהי ישעך, וצור מעוזך לא זכרת; על-כן, תיטעי נטעי נעמנים, וזמורת זר, תזרענו.  יז,יא ביום נטעך תשגשגי, ובבוקר זרעך תפריחי; נד קציר ביום נחלה, וכאב אנוש.  {ס}

יז,יב הוי, המון עמים רבים, כהמות ימים, יהמיון; ושאון לאומים, כשאון מים כבירים יישאון.  יז,יג לאומים, כשאון מים רבים יישאון, וגער בו, ונס ממרחק; ורודף, כמוץ הרים לפני-רוח, וכגלגל, לפני סופה.  יז,יד לעת ערב והנה בלהה, בטרם בוקר איננו; זה חלק שוסינו, וגורל לבוזזינו.  {פ}

יח,א הוי ארץ, צלצל כנפיים, אשר מעבר, לנהרי-כוש.  יח,ב השולח בים צירים, ובכלי-גומא על-פני-מים, לכו מלאכים קלים אל-גוי ממושך ומורט, אל-עם נורא מן-הוא והלאה--גוי קו-קו ומבוסה, אשר-בזאו נהרים ארצו.  יח,ג כל-יושבי תבל, ושוכני ארץ, כנשוא-נס הרים תראו, וכתקוע שופר תשמעו.  {ס}

יח,ד כי כה אמר יהוה אליי, אשקוטה ואביטה במכוני, כחום צח עלי-אור, כעב טל בחום קציר.  יח,ה כי-לפני קציר כתום-פרח, ובוסר גומל יהיה ניצה; וכרת הזלזלים במזמרות, ואת-הנטישות הסיר התז.  יח,ו ייעזבו יחדיו לעיט הרים, ולבהמת הארץ; וקץ עליו העיט, וכל-בהמת הארץ עליו תחרף.  {ס}

יח,ז בעת ההיא יובל-שי ליהוה צבאות, עם ממושך ומורט, ומעם נורא, מן-הוא והלאה; גוי קו-קו ומבוסה, אשר בזאו נהרים ארצו, אל-מקום שם-יהוה צבאות, הר-ציון.  {פ}

יט,א משא, מצריים:  הנה יהוה רוכב על-עב קל, ובא מצריים, ונעו אלילי מצריים מפניו, ולבב מצריים יימס בקרבו.  יט,ב וסיכסכתי מצריים במצריים, ונלחמו איש-באחיו ואיש בריעהו, עיר בעיר, ממלכה בממלכה.  יט,ג ונבקה רוח-מצריים בקרבו, ועצתו אבלע; ודרשו אל-האלילים ואל-האיטים, ואל-האובות ואל-היידעונים.  יט,ד וסיכרתי, את-מצריים, ביד, אדונים קשה; ומלך עז ימשול-בם, נאום האדון יהוה צבאות.  יט,ה ונישתו-מים, מהים; ונהר, יחרב ויבש.  יט,ו והאזניחו נהרות, דללו וחרבו יאורי מצור; קנה וסוף, קמלו.  יט,ז ערות על-יאור, על-פי יאור; וכול מזרע יאור, ייבש נידף ואיננו.  יט,ח ואנו, הדייגים, ואבלו, כל-משליכי ביאור חכה; ופורשי מכמורת על-פני-מים, אומללו.  יט,ט ובושו עובדי פשתים, שריקות; ואורגים, חוריי.  יט,י והיו שתותיה, מדוכאים; כל-עושי שכר, אגמי-נפש.  יט,יא אך-אווילים, שרי צוען, חכמי יועצי פרעה, עצה נבערה; איך תאמרו אל-פרעה, בן-חכמים אני בן-מלכי-קדם.  יט,יב אים איפוא חכמיך, ויגידו נא לך; ויידעו, מה-יעץ יהוה צבאות על-מצריים.  יט,יג נואלו שרי צוען, נישאו שרי נוף; התעו את-מצריים, פינת שבטיה.  יט,יד יהוה מסך בקרבה, רוח עיוועים; והתעו את-מצריים בכל-מעשהו, כהיתעות שיכור בקיאו.  יט,טו ולא-יהיה למצריים, מעשה, אשר יעשה ראש וזנב, כיפה ואגמון.  יט,טז ביום ההוא, יהיה מצריים כנשים; וחרד ופחד, מפני תנופת יד-יהוה צבאות, אשר-הוא, מניף עליו.  יט,יז והייתה אדמת יהודה למצריים, לחוגא, כול אשר יזכיר אותה אליו, יפחד--מפני, עצת יהוה צבאות, אשר-הוא, יועץ עליו.  {ס}

יט,יח ביום ההוא יהיו חמש ערים בארץ מצריים, מדברות שפת כנען, ונשבעות, ליהוה צבאות:  עיר ההרס, ייאמר לאחת.  {ס}

יט,יט ביום ההוא, יהיה מזבח ליהוה, בתוך, ארץ מצריים; ומצבה אצל-גבולה, ליהוה.  יט,כ והיה לאות ולעד ליהוה צבאות, בארץ מצריים:  כי-יצעקו אל-יהוה מפני לוחצים, וישלח להם מושיע ורב והצילם.  יט,כא ונודע יהוה למצריים, וידעו מצריים את-יהוה ביום ההוא; ועבדו זבח ומנחה, ונדרו-נדר ליהוה ושילמו.  יט,כב ונגף יהוה את-מצריים, נגוף ורפוא; ושבו, עד-יהוה, ונעתר להם, ורפאם.  {ס}

יט,כג ביום ההוא, תהיה מסילה ממצריים אשורה, ובא-אשור במצריים, ומצריים באשור; ועבדו מצריים, את-אשור.  {ס}

יט,כד ביום ההוא, יהיה ישראל שלישייה, למצריים, ולאשור:  ברכה, בקרב הארץ.  יט,כה אשר בירכו יהוה צבאות, לאמור:  ברוך עמי מצריים, ומעשה ידיי אשור, ונחלתי, ישראל.  {ס}

כ,א בשנת בוא תרתן, אשדודה, בשלוח אותו, סרגון מלך אשור; ויילחם באשדוד, וילכדה.  כ,ב בעת ההיא, דיבר יהוה ביד ישעיהו בן-אמוץ לאמור, לך ופיתחת השק מעל מותניך, ונעלך תחלוץ מעל רגלך; ויעש כן, הלוך ערום ויחף.  {ס}

כ,ג ויאמר יהוה, כאשר הלך עבדי ישעיהו ערום ויחף--שלוש שנים אות ומופת, על-מצריים ועל-כוש.  כ,ד כן ינהג מלך-אשור את-שבי מצריים ואת-גלות כוש, נערים וזקנים--ערום ויחף; וחשופיי שת, ערוות מצריים.  כ,ה וחתו, ובושו--מכוש, מבטם, ומן-מצריים, תפארתם.  כ,ו ואמר יושב האי הזה, ביום ההוא, הנה-כה מבטנו אשר-נסנו שם לעזרה, להינצל מפני מלך אשור; ואיך, נימלט אנחנו.  {פ}

כא,א משא, מדבר-ים:  כסופות בנגב, לחלוף, ממדבר בא, מארץ נוראה.  כא,ב חזות קשה, הוגד-לי:  הבוגד בוגד, והשודד שודד, עלי עילם צורי מדיי, כל-אנחתה השבתי.  כא,ג על-כן, מלאו מותניי חלחלה--צירים אחזוני, כצירי יולדה; נעוויתי משמוע, נבהלתי מראות.  כא,ד תעה לבבי, פלצות ביעתתני; את נשף חשקי, שם לי לחרדה.  כא,ה ערוך השולחן צפה הצפית, אכול שתה; קומו השרים, משחו מגן.  {ס}

כא,ו כי כה אמר אליי, אדוניי:  לך העמד המצפה, אשר יראה יגיד.  כא,ז וראה רכב, צמד פרשים--רכב חמור, רכב גמל; והקשיב קשב, רב-קשב.  כא,ח ויקרא, אריה--על-מצפה אדוניי, אנוכי עומד תמיד יומם, ועל-משמרתי, אנוכי ניצב כל-הלילות.  כא,ט והנה-זה בא רכב איש, צמד פרשים; ויען ויאמר, נפלה נפלה בבל, וכל-פסילי אלוהיה, שיבר לארץ.  כא,י מדושתי, ובן-גורני:  אשר שמעתי, מאת יהוה צבאות אלוהי ישראל--הגדתי לכם.  {פ}

כא,יא משא, דומה:  אליי, קורא משעיר, שומר מה-מלילה, שומר מה-מליל.  כא,יב אמר שומר, אתה בוקר וגם-לילה; אם-תבעיון בעיו, שובו איתיו.  {פ}

כא,יג משא, בערב:  ביער בערב תלינו, אורחות דדנים.  כא,יד לקראת צמא, היתיו מים; יושבי ארץ תימא, בלחמו קידמו נודד.  כא,טו כי-מפני חרבות, נדדו; מפני חרב נטושה, ומפני קשת דרוכה, ומפני, כובד מלחמה.  {ס}

כא,טז כי-כה אמר אדוניי, אליי:  בעוד שנה כשני שכיר, וכלה כל-כבוד קדר.  כא,יז ושאר מספר-קשת גיבורי בני-קדר, ימעטו:  כי יהוה אלוהי-ישראל, דיבר.  {ס}

כב,א משא, גיא חיזיון:  מה-לך איפוא, כי-עלית כולך לגגות.  כב,ב תשואות מלאה, עיר הומייה--קריה, עליזה; חללייך לא חללי-חרב, ולא מתי מלחמה.  כב,ג כל-קצינייך נדדו-יחד, מקשת אוסרו; כל-נמצאייך אוסרו יחדיו, מרחוק ברחו.  כב,ד על-כן אמרתי שעו מני, אמרר בבכי; אל-תאיצו לנחמני, על-שוד בת-עמי.  כב,ה כי יום מהומה ומבוסה ומבוכה, לאדוניי יהוה צבאות--בגיא חיזיון; מקרקר קיר, ושוע אל-ההר.  כב,ו ועילם נשא אשפה, ברכב אדם פרשים; וקיר ערה, מגן.  כב,ז ויהי מבחר-עמקייך, מלאו רכב; והפרשים, שות שתו השערה.  כב,ח ויגל, את מסך יהודה; ותבט ביום ההוא, אל-נשק בית היער.  כב,ט ואת בקיעי עיר-דויד ראיתם, כי-רבו; ותקבצו, את-מי הבריכה התחתונה.  כב,י ואת-בתי ירושלים, ספרתם; ותתצו, הבתים, לבצר, החומה.  כב,יא ומקוה עשיתם, בין החומותיים, למי, הבריכה הישנה; ולא הבטתם אל-עושיה, ויוצרה מרחוק לא ראיתם.  כב,יב ויקרא, אדוניי יהוה צבאות--ביום ההוא:  לבכי, ולמספד, ולקורחה, ולחגור שק.  כב,יג והנה ששון ושמחה, הרוג בקר ושחוט צאן, אכול בשר, ושתות יין; אכול ושתה, כי מחר נמות.  כב,יד ונגלה באוזניי, יהוה צבאות:  אם-יכופר העוון הזה לכם, עד-תמותון, אמר אדוניי יהוה, צבאות.  {פ}

כב,טו כה אמר אדוניי יהוה, צבאות:  לך-בוא אל-הסוכן הזה, על-שבנא אשר על-הבית.  כב,טז מה-לך פה ומי לך פה, כי-חצבת לך פה קבר; חוצבי מרום קברו, חוקקי בסלע משכן לו.  כב,יז הנה יהוה מטלטלך, טלטלה גבר; ועוטך, עטה.  כב,יח צנוף יצנופך, צנפה, כדור, אל-ארץ רחבת ידיים; שמה תמות, ושמה מרכבות כבודך--קלון, בית אדוניך.  כב,יט והדפתיך, ממצבך; וממעמדך, יהרסך.  כב,כ והיה, ביום ההוא; וקראתי לעבדי, לאליקים בן-חלקייהו.  כב,כא והלבשתיו כותונתך, ואבנטך אחזקנו, וממשלתך, אתן בידו; והיה לאב ליושב ירושלים, ולבית יהודה.  כב,כב ונתתי מפתח בית-דויד, על-שכמו; ופתח ואין סוגר, וסגר ואין פותח.  כב,כג ותקעתיו יתד, במקום נאמן; והיה לכיסא כבוד, לבית אביו.  כב,כד ותלו עליו כול כבוד בית-אביו, הצאצאים והצפיעות, כול, כלי הקטן--מכלי, האגנות, ועד, כל-כלי הנבלים.  כב,כה ביום ההוא, נאום יהוה צבאות, תמוש היתד, התקועה במקום נאמן; ונגדעה ונפלה, ונכרת המשא אשר-עליה--כי יהוה, דיבר.  {פ}

כג,א משא, צור:  הילילו אונייות תרשיש, כי-שודד מבית מבוא, מארץ כיתים, נגלה-למו.  כג,ב דומו, יושבי אי; סוחר צידון עובר ים, מילאוך.  כג,ג ובמים רבים זרע שיחור, קציר יאור תבואתה; ותהי, סחר גויים.  כג,ד בושי צידון--כי-אמר ים, מעוז הים לאמור:  לא-חלתי ולא-ילדתי, ולא גידלתי בחורים--רוממתי בתולות.  כג,ה כאשר-שמע, למצריים, יחילו, כשמע צור.  כג,ו עברו, תרשישה; הילילו, יושבי אי.  כג,ז הזאת לכם, עליזה; מימי-קדם קדמתה יובילוה רגליה, מרחוק לגור.  כג,ח מי יעץ זאת, על-צור המעטירה, אשר סוחריה שרים, כנעניה נכבדי-ארץ.  כג,ט יהוה צבאות, יעצה--לחלל גאון כל-צבי, להקל כל-נכבדי-ארץ.  כג,י עברי ארצך, כיאור; בת-תרשיש, אין מזח עוד.  כג,יא ידו נטה על-הים, הרגיז ממלכות; יהוה ציווה אל-כנען, לשמיד מעוזניה.  כג,יב ויאמר, לא-תוסיפי עוד לעלוז; המעושקה בתולת בת-צידון, כיתים קומי עבורי--גם-שם, לא-ינוח לך.  כג,יג הן ארץ כשדים, זה העם לא היה--אשור, יסדה לציים; הקימו בחוניו, עוררו ארמנותיה--שמה, למפלה.  כג,יד הילילו, אונייות תרשיש:  כי שודד, מעוזכן.  {ס}

כג,טו והיה, ביום ההוא, ונשכחת צור שבעים שנה, כימי מלך אחד; מקץ שבעים שנה, יהיה לצור, כשירת, הזונה.  כג,טז קחי כינור סובי עיר, זונה נשכחה; היטיבי נגן הרבי-שיר, למען תיזכרי.  כג,יז והיה מקץ שבעים שנה, יפקוד יהוה את-צור, ושבה, לאתננה; וזנתה את-כל-ממלכות הארץ, על-פני האדמה.  כג,יח והיה סחרה ואתננה, קודש ליהוה--לא ייאצר, ולא ייחסן:  כי ליושבים לפני יהוה, יהיה סחרה, לאכול לשובעה, ולמכסה עתיק.  {פ}

כד,א הנה יהוה בוקק הארץ, ובולקה; ועיווה פניה, והפיץ יושביה.  כד,ב והיה כעם, ככוהן, כעבד כאדוניו, כשפחה כגברתה; כקונה, כמוכר, כמלווה כלווה, כנושה כאשר נושה בו.  כד,ג היבוק תיבוק הארץ, והיבוז תיבוז:  כי יהוה, דיבר את-הדבר הזה.  כד,ד אבלה נבלה הארץ, אומללה נבלה תבל; אומללו, מרום עם-הארץ.  כד,ה והארץ חנפה, תחת יושביה:  כי-עברו תורות חלפו חוק, הפרו ברית עולם.  כד,ו על-כן, אלה אכלה ארץ, ויאשמו, יושבי בה; על-כן, חרו יושבי ארץ, ונשאר אנוש, מזער.  כד,ז אבל תירוש, אומללה-גפן; נאנחו, כל-שמחי-לב.  כד,ח שבת משוש תופים, חדל שאון עליזים; שבת, משוש כינור.  כד,ט בשיר, לא ישתו-יין; יימר שיכר, לשותיו.  כד,י נשברה, קרית-תוהו; סוגר כל-בית, מבוא.  כד,יא צווחה על-היין, בחוצות; ערבה, כל-שמחה, גלה, משוש הארץ.  כד,יב נשאר בעיר, שמה; ושאייה, יוכת-שער.  כד,יג כי כה יהיה בקרב הארץ, בתוך העמים, כנוקף זית, כעוללות אם-כלה בציר.  כד,יד המה ישאו קולם, ירונו; בגאון יהוה, צהלו מים.  כד,טו על-כן באורים, כבדו יהוה; באיי הים, שם יהוה אלוהי ישראל.  {ס}

כד,טז מכנף הארץ זמירות שמענו, צבי לצדיק, ואומר רזי-לי רזי-לי, אוי לי; בוגדים בגדו, ובגד בוגדים בגדו.  כד,יז פחד ופחת, ופח; עליך, יושב הארץ.  כד,יח והיה הנס מקול הפחד, ייפול אל-הפחת, והעולה מתוך הפחת, יילכד בפח:  כי-ארובות ממרום נפתחו, וירעשו מוסדי ארץ.  כד,יט רועה התרועעה, הארץ; פור התפוררה ארץ, מוט התמוטטה ארץ.  כד,כ נוע תנוע ארץ כשיכור, והתנודדה כמלונה; וכבד עליה פשעה, ונפלה ולא-תוסיף קום.  {ס}

כד,כא והיה ביום ההוא, יפקוד יהוה על-צבא המרום במרום; ועל-מלכי האדמה, על-האדמה.  כד,כב ואוספו אספה אסיר על-בור, וסוגרו על-מסגר; ומרוב ימים, ייפקדו.  כד,כג וחפרה הלבנה, ובושה החמה:  כי-מלך יהוה צבאות, בהר ציון ובירושלים, ונגד זקניו, כבוד.  {פ}

כה,א יהוה אלוהיי, אתה--ארוממך אודה שמך, כי עשית פלא:  עצות מרחוק, אמונה אומן.  כה,ב כי שמת מעיר לגל, קריה בצורה למפלה; ארמון זרים מעיר, לעולם לא ייבנה.  כה,ג על-כן, יכבדוך עם-עז; קרית גויים עריצים, ייראוך.  כה,ד כי-היית מעוז לדל מעוז לאביון, בצר-לו:  מחסה מזרם צל מחורב, כי רוח עריצים כזרם קיר.  כה,ה כחורב בציון, שאון זרים תכניע; חורב בצל עב, זמיר עריצים יענה.  {פ}

כה,ו ועשה יהוה צבאות לכל-העמים, בהר הזה, משתה שמנים, משתה שמרים:  שמנים, ממוחיים, שמרים, מזוקקים.  כה,ז ובילע בהר הזה, פני-הלוט הלוט על-כל-העמים; והמסכה הנסוכה, על-כל-הגויים.  כה,ח בילע המוות לנצח, ומחה אדוניי יהוה דמעה מעל כל-פנים; וחרפת עמו, יסיר מעל כל-הארץ--כי יהוה, דיבר.  {פ}

כה,ט ואמר ביום ההוא, הנה אלוהינו זה קיווינו לו ויושיענו; זה יהוה קיווינו לו, נגילה ונשמחה בישועתו.  כה,י כי-תנוח יד-יהוה, בהר הזה--ונדוש מואב תחתיו, כהידוש מתבן במו מדמנה.  כה,יא ופירש ידיו בקרבו, כאשר יפרש השוחה לשחות; והשפיל, גאוותו, עם, אורבות ידיו.  כה,יב ומבצר משגב חומותיך, השח השפיל הגיע לארץ--עד-עפר.  {ס}

כו,א ביום ההוא, יושר השיר-הזה בארץ יהודה; עיר עוז-לנו, ישועה ישית חומות וחיל.  כו,ב פתחו, שערים; ויבוא גוי-צדיק, שומר אמונים.  כו,ג יצר סמוך, תיצור שלום שלום:  כי בך, בטוח.  כו,ד בטחו ביהוה, עדי-עד:  כי ביה יהוה, צור עולמים.  כו,ה כי השח יושבי מרום, קריה נשגבה; ישפילנה ישפילה עד-ארץ, יגיענה עד-עפר.  כו,ו תרמסנה, רגל; רגלי עני, פעמי דלים.  כו,ז אורח לצדיק, מישרים:  ישר, מעגל צדיק תפלס.  כו,ח אף אורח משפטיך יהוה, קיווינוך--לשמך ולזכרך, תאוות-נפש.  כו,ט נפשי איוויתיך בלילה, אף-רוחי בקרבי אשחרך:  כי כאשר משפטיך, לארץ--צדק למדו, יושבי תבל.  כו,י יוחן רשע בל-למד צדק, בארץ נכוחות יעוול; ובל-יראה, גאות יהוה.  {פ}

כו,יא יהוה רמה ידך, בל-יחזיון:  יחזו ויבושו קנאת-עם, אף-אש צריך תאכלם.  {ס}

כו,יב יהוה, תשפות שלום לנו:  כי גם כל-מעשינו, פעלת לנו.  {ס}

כו,יג יהוה אלוהינו, בעלונו אדונים זולתך; לבד-בך, נזכיר שמך.  כו,יד מתים, בל-יחיו--רפאים, בל-יקומו; לכן פקדת ותשמידם, ותאבד כל-זכר למו.  כו,טו יספת לגוי יהוה, יספת לגוי נכבדת; ריחקת, כל-קצווי-ארץ.  {פ}

כו,טז יהוה, בצר פקדוך; צקון לחש, מוסרך למו.  כו,יז כמו הרה תקריב ללדת, תחיל תזעק בחבליה--כן היינו מפניך, יהוה.  כו,יח הרינו חלנו, כמו ילדנו רוח; ישועות בל-נעשה ארץ, ובל-ייפלו יושבי תבל.  כו,יט יחיו מתיך, נבילתי יקומון; הקיצו ורננו שוכני עפר, כי טל אורות טלך, וארץ, רפאים תפיל.  {פ}

כו,כ לך עמי בוא בחדריך, וסגור דלתך בעדך; חביא כמעט-רגע, עד-יעבור-זעם.  כו,כא כי-הנה יהוה יוצא ממקומו, לפקוד עוון יושב-הארץ עליו; וגילתה הארץ את-דמיה, ולא-תכסה עוד על-הרוגיה.  {פ}

כז,א ביום ההוא יפקוד יהוה בחרבו הקשה והגדולה והחזקה, על לוויתן נחש בריח, ועל לוויתן, נחש עקלתון; והרג את-התנין, אשר בים.  {ס}

כז,ב ביום, ההוא, כרם חמר, ענו-לה.  כז,ג אני יהוה נוצרה, לרגעים אשקנה:  פן יפקוד עליה, לילה ויום אצורנה.  כז,ד חמה, אין לי:  מי-ייתנני שמיר שית, במלחמה--אפשעה בה, אציתנה יחד.  כז,ה או יחזק במעוזי, יעשה שלום לי; שלום, יעשה-לי.  כז,ו הבאים ישרש יעקוב, יציץ ופרח ישראל; ומלאו פני-תבל, תנובה.  {פ}

כז,ז הכמכת מכהו, הכהו:  אם-כהרג הרוגיו, הורג.  כז,ח בסאסאה, בשלחה תריבנה; הגה ברוחו הקשה, ביום קדים.  כז,ט לכן, בזאת יכופר עוון-יעקוב, וזה, כל-פרי הסיר חטאתו:  בשומו כל-אבני מזבח, כאבני-גיר מנופצות, לא-יקומו אשרים, וחמנים.  כז,י כי עיר בצורה, בדד, נווה, משולח ונעזב כמדבר; שם ירעה עגל ושם ירבץ, וכילה סעיפיה.  כז,יא ביבוש קצירה, תישברנה, נשים, באות מאירות אותה:  כי לא עם-בינות, הוא--על-כן לא-ירחמנו עושהו, ויוצרו לא יחוננו.  {פ}

כז,יב והיה ביום ההוא, יחבוט יהוה משיבולת הנהר עד-נחל מצריים; ואתם תלוקטו לאחד אחד, בני ישראל.  {פ}

כז,יג והיה ביום ההוא, ייתקע בשופר גדול, ובאו האובדים בארץ אשור, והנידחים בארץ מצריים; והשתחוו ליהוה בהר הקודש, בירושלים.  {פ}

כח,א הוי, עטרת גאות שיכורי אפריים, וציץ נובל, צבי תפארתו--אשר על-ראש גיא-שמנים, הלומי יין.  כח,ב הנה חזק ואמיץ לאדוניי, כזרם ברד שער קטב; כזרם מים כבירים שוטפים, הניח לארץ--ביד.  כח,ג ברגליים, תירמסנה; עטרת גאות, שיכורי אפריים.  כח,ד והייתה ציצת נובל, צבי תפארתו, אשר על-ראש, גיא שמנים--כביכורה, בטרם קיץ, אשר יראה הרואה אותה, בעודה בכפו יבלענה.  {ס}

כח,ה ביום ההוא, יהיה יהוה צבאות, לעטרת צבי, ולצפירת תפארה--לשאר, עמו.  כח,ו ולרוח, משפט--ליושב, על-המשפט, ולגבורה, משיבי מלחמה שערה.  {ס}

כח,ז וגם-אלה ביין שגו, ובשיכר תעו:  כוהן ונביא שגו בשיכר נבלעו מן-היין, תעו מן-השיכר, שגו ברואה, פקו פלילייה.  כח,ח כי כל-שולחנות, מלאו קיא צואה, בלי, מקום.  {פ}

כח,ט את-מי יורה דעה, ואת-מי יבין שמועה--גמולי, מחלב, עתיקי, משדיים.  כח,י כי צו לצו צו לצו, קו לקו קו לקו--זעיר שם, זעיר שם.  כח,יא כי בלעגי שפה, ובלשון אחרת, ידבר, אל-העם הזה.  כח,יב אשר אמר אליהם, זאת המנוחה הניחו לעייף, וזאת, המרגעה; ולא אבו, שמוע.  כח,יג והיה להם דבר-יהוה, צו לצו צו לצו קו לקו קו לקו, זעיר שם, זעיר שם--למען ילכו וכשלו אחור, ונשברו, ונוקשו, ונלכדו.  {פ}

כח,יד לכן שמעו דבר-יהוה, אנשי לצון--מושלי העם הזה, אשר בירושלים.  כח,טו כי אמרתם, כרתנו ברית את-מוות, ועם-שאול, עשינו חוזה; שוט שוטף כי-יעבור לא יבואנו, כי שמנו כזב מחסנו ובשקר נסתרנו.  {פ}

כח,טז לכן, כה אמר אדוניי יהוה, הנני ייסד בציון, אבן; אבן בוחן פינת יקרת, מוסד מוסד--המאמין, לא יחיש.  כח,יז ושמתי משפט לקו, וצדקה למשקלת; ויעה ברד מחסה כזב, וסתר מים ישטופו.  {ס}

כח,יח וכופר בריתכם את-מוות, וחזותכם את-שאול לא תקום; שוט שוטף כי יעבור, והייתם לו למרמס.  כח,יט מדי עוברו ייקח אתכם, כי-בבוקר בבוקר יעבור ביום ובלילה; והיה רק-זוועה, הבין שמועה.  כח,כ כי-קצר המצע, מהשתרע; והמסכה צרה, כהתכנס.  כח,כא כי כהר-פרצים יקום יהוה, כעמק בגבעון ירגז--לעשות מעשהו, זר מעשהו, ולעבוד עבודתו, נוכרייה עבודתו.  כח,כב ועתה, אל-תתלוצצו, פן-יחזקו, מוסריכם:  כי-כלה ונחרצה שמעתי, מאת אדוניי יהוה צבאות--על-כל-הארץ.  {פ}

כח,כג האזינו ושמעו, קולי; הקשיבו ושמעו, אמרתי.  כח,כד הכול היום, יחרוש החורש לזרוע; יפתח וישדד, אדמתו.  כח,כה הלוא אם-שיווה פניה, והפיץ קצח וכמון יזרוק; ושם חיטה שורה ושעורה נסמן, וכוסמת גבולתו.  כח,כו וייסרו למשפט, אלוהיו יורנו.  כח,כז כי לא בחרוץ, יודש קצח, ואופן עגלה, על-כמון יוסב:  כי במטה ייחבט קצח, וכמון בשבט.  כח,כח לחם יודק, כי לא לנצח אדוש ידושנו; והמם גלגל עגלתו ופרשיו, לא ידוקנו.  כח,כט גם-זאת, מעם יהוה צבאות יצאה:  הפליא עצה, הגדיל תושייה.  {פ}

כט,א הוי אריאל אריאל, קרית חנה דויד; ספו שנה על-שנה, חגים ינקופו.  כט,ב והציקותי, לאריאל; והייתה תאנייה ואנייה, והייתה לי כאריאל.  כט,ג וחניתי כדור, עלייך; וצרתי עלייך מוצב, והקימותי עלייך מצורות.  כט,ד ושפלת מארץ תדברי, ומעפר תישח אמרתך; והיה כאוב מארץ, קולך, ומעפר, אמרתך תצפצף.  כט,ה והיה כאבק דק, המון זרייך; וכמוץ עובר המון עריצים, והיה לפתע פתאום.  כט,ו מעם יהוה צבאות תיפקד, ברעם וברעש וקול גדול; סופה, וסערה, ולהב, אש אוכלה.  כט,ז והיה, כחלום חזון לילה, המון כל-הגויים, הצובאים על-אריאל; וכל-צוביה, ומצודתה, והמציקים, לה.  כט,ח והיה כאשר יחלום הרעב והנה אוכל, והקיץ וריקה נפשו, וכאשר יחלום הצמא והנה שותה, והקיץ והנה עייף ונפשו שוקקה--כן יהיה, המון כל-הגויים, הצובאים, על-הר ציון.  {פ}

כט,ט התמהמהו ותמהו, השתעשעו ושועו; שכרו ולא-יין, נעו ולא שיכר.  כט,י כי-נסך עליכם יהוה רוח תרדמה, ויעצם את-עיניכם:  את-הנביאים ואת-ראשיכם החוזים, כיסה.  כט,יא ותהי לכם חזות הכול, כדברי הספר החתום, אשר-ייתנו אותו אל-יודע ספר לאמור, קרא נא-זה; ואמר לא אוכל, כי חתום הוא.  כט,יב וניתן הספר, על אשר לא-ידע ספר לאמור--קרא נא-זה; ואמר, לא ידעתי ספר.  {ס}

כט,יג ויאמר אדוניי, יען כי ניגש העם הזה, בפיו ובשפתיו כיבדוני, וליבו ריחק ממני--ותהי יראתם אותי, מצות אנשים מלומדה.  כט,יד לכן, הנני יוסף להפליא את-העם-הזה--הפלא ופלא; ואבדה חכמת חכמיו, ובינת נבוניו תסתתר.  {ס}

כט,טו הוי המעמיקים מיהוה, לסתיר עצה; והיה במחשך, מעשיהם, ויאמרו, מי רואנו ומי יודענו.  כט,טז הפככם--אם-כחומר היוצר, ייחשב:  כי-יאמר מעשה לעושהו לא עשני, ויצר אמר ליוצרו לא הבין.  כט,יז הלוא-עוד מעט מזער, ושב לבנון לכרמל; והכרמל, ליער ייחשב.  כט,יח ושמעו ביום-ההוא החירשים, דברי-ספר; ומאופל ומחושך, עיני עיוורים תראינה.  כט,יט ויספו ענווים ביהוה, שמחה; ואביוני אדם, בקדוש ישראל יגילו.  כט,כ כי-אפס עריץ, וכלה לץ; ונכרתו, כל-שוקדי אוון.  כט,כא מחטיאי אדם בדבר, ולמוכיח בשער יקושון; ויטו בתוהו, צדיק.  {פ}

כט,כב לכן, כה-אמר יהוה אל-בית יעקוב, אשר פדה, את-אברהם:  לא-עתה יבוש יעקוב, ולא עתה פניו יחוורו.  כט,כג כי בראותו ילדיו מעשה ידיי, בקרבו--יקדישו שמי; והקדישו את-קדוש יעקוב, ואת-אלוהי ישראל יעריצו.  כט,כד וידעו תועי-רוח, בינה; ורוגנים, ילמדו-לקח.  {ס}

ל,א הוי בנים סוררים, נאום-יהוה, לעשות עצה ולא מני, ולנסוך מסכה ולא רוחי--למען ספות חטאת, על-חטאת.  ל,ב ההולכים לרדת מצריים, ופי לא שאלו; לעוז במעוז פרעה, ולחסות בצל מצריים.  ל,ג והיה לכם מעוז פרעה, לבושת; והחסות בצל-מצריים, לכלימה.  ל,ד כי-היו בצוען, שריו; ומלאכיו, חנס יגיעו.  ל,ה כול הוביש, על-עם לא-יועילו למו:  לא לעזר ולא להועיל, כי לבושת וגם-לחרפה.  {ס}

ל,ו משא, בהמות נגב:  בארץ צרה וצוקה לביא וליש מהם, אפעה ושרף מעופף, ישאו על-כתף עיירים חיליהם ועל-דבשת גמלים אוצרותם, על-עם לא יועילו.  ל,ז ומצריים, הבל וריק יעזורו; לכן קראתי לזאת, רהב הם שבת.  ל,ח עתה, בוא כותבה על-לוח איתם--ועל-ספר חוקה; ותהי ליום אחרון, לעד עד-עולם.  ל,ט כי עם מרי הוא, בנים כחשים; בנים, לא-אבו שמוע תורת יהוה.  ל,י אשר אמרו לרואים, לא תראו, ולחוזים, לא תחזו-לנו נכוחות; דברו-לנו חלקות, חזו מהתלות.  ל,יא סורו, מני-דרך, הטו, מני-אורח; השביתו מפנינו, את-קדוש ישראל.  {ס}

ל,יב לכן, כה אמר קדוש ישראל, יען מואסכם, בדבר הזה; ותבטחו בעושק ונלוז, ותישענו עליו.  ל,יג לכן, יהיה לכם העוון הזה, כפרץ נופל, נבעה בחומה נשגבה--אשר-פתאום לפתע, יבוא שברה.  ל,יד ושברה כשבר נבל יוצרים, כתות--לא יחמול; ולא-יימצא במכיתתו, חרש, לחתות אש מיקוד, ולחשוף מים מגבא.  {ס}

ל,טו כי כה-אמר אדוניי יהוה קדוש ישראל, בשובה ונחת תיוושעון--בהשקט ובבטחה, תהיה גבורתכם; ולא, אביתם.  ל,טז ותאמרו לא-כי על-סוס ננוס, על-כן תנוסון; ועל-קל נרכב, על-כן ייקלו רודפיכם.  ל,יז אלף אחד, מפני גערת אחד--מפני גערת חמישה, תנוסו:  עד אם-נותרתם, כתורן על-ראש ההר, וכנס, על-הגבעה.  ל,יח ולכן יחכה יהוה, לחננכם, ולכן ירום, לרחמכם:  כי-אלוהי משפט יהוה, אשרי כל-חוכי לו.  {פ}

ל,יט כי-עם בציון יישב, בירושלים; בכה לא-תבכה, חנון יוחנך לקול זעקך--כשומעתו, ענך.  ל,כ ונתן לכם אדוניי לחם צר, ומים לחץ; ולא-ייכנף עוד מוריך, והיו עיניך רואות את-מוריך.  ל,כא ואוזניך תשמענה דבר, מאחריך לאמור:  זה הדרך לכו בו, כי תאמינו וכי תשמאילו.  ל,כב וטימאתם, את-ציפוי פסילי כספך, ואת-אפודת, מסכת זהבך; תזרם כמו דווה, צא תאמר לו.  ל,כג ונתן מטר זרעך אשר-תזרע את-האדמה, ולחם תבואת האדמה, והיה דשן, ושמן; ירעה מקניך ביום ההוא, כר נרחב.  ל,כד והאלפים והעיירים, עובדי האדמה, בליל חמיץ, יאכלו--אשר-זורה ברחת, ובמזרה.  ל,כה והיה על-כל-הר גבוה, ועל כל-גבעה נישאה, פלגים, יבלי-מים--ביום הרג רב, בנפול מגדלים.  ל,כו והיה אור-הלבנה, כאור החמה, ואור החמה יהיה שבעתיים, כאור שבעת הימים--ביום, חבוש יהוה את-שבר עמו, ומחץ מכתו, ירפא.  {פ}

ל,כז הנה שם-יהוה, בא ממרחק, בוער אפו, וכובד משאה; שפתיו מלאו זעם, ולשונו כאש אוכלת.  ל,כח ורוחו כנחל שוטף, עד-צוואר יחצה, להנפה גויים, בנפת שוא; ורסן מתעה, על לחיי עמים.  ל,כט השיר יהיה לכם, כליל התקדש-חג; ושמחת לבב, כהולך בחליל, לבוא בהר-יהוה, אל-צור ישראל.  ל,ל והשמיע יהוה את-הוד קולו, ונחת זרועו יראה, בזעף אף, ולהב אש אוכלה; נפץ וזרם, ואבן ברד.  ל,לא כי-מקול יהוה, ייחת אשור; בשבט, יכה.  ל,לב והיה, כול מעבר מטה מוסדה, אשר יניח יהוה עליו, בתופים ובכינורות; ובמלחמות תנופה, נלחם-בם.  ל,לג כי-ערוך מאתמול תופתה, גם-היא למלך הוכן העמיק הרחיב; מדורתה, אש ועצים הרבה--נשמת יהוה כנחל גופרית, בוערה בה.  {פ}

לא,א הוי היורדים מצריים לעזרה, על-סוסים יישענו; ויבטחו על-רכב כי רב, ועל פרשים כי-עצמו מאוד--ולא שעו על-קדוש ישראל, ואת-יהוה לא דרשו.  לא,ב וגם-הוא חכם ויבא רע, ואת-דבריו לא הסיר; וקם על-בית מרעים, ועל-עזרת פועלי אוון.  לא,ג ומצריים אדם ולא-אל, וסוסיהם בשר ולא-רוח; ויהוה יטה ידו, וכשל עוזר ונפל עזור--ויחדיו, כולם יכליון.  {ס}

לא,ד כי כה אמר-יהוה אליי כאשר יהגה האריה והכפיר על-טרפו, אשר ייקרא עליו מלוא רועים, מקולם לא ייחת, ומהמונם לא יענה; כן, יירד יהוה צבאות, לצבוא על-הר-ציון, ועל-גבעתה.  לא,ה כציפורים עפות--כן יגן יהוה צבאות, על-ירושלים; גנון והציל, פסוח והמליט.  לא,ו שובו, לאשר העמיקו סרה--בני ישראל.  לא,ז כי, ביום ההוא, ימאסון איש אלילי כספו, ואלילי זהבו--אשר עשו לכם ידיכם, חטא.  לא,ח ונפל אשור בחרב לא-איש, וחרב לא-אדם תאכלנו; ונס לו מפני-חרב, ובחוריו למס יהיו.  לא,ט וסלעו ממגור יעבור, וחתו מנס שריו:  נאום-יהוה, אשר-אור לו בציון, ותנור לו, בירושלים.  {פ}

לב,א הן לצדק, ימלוך-מלך; ולשרים, למשפט ישורו.  לב,ב והיה-איש כמחבא-רוח, וסתר זרם, כפלגי-מים בציון, כצל סלע-כבד בארץ עייפה.  לב,ג ולא תשעינה, עיני רואים; ואוזני שומעים, תקשבנה.  לב,ד ולבב נמהרים, יבין לדעת; ולשון עילגים, תמהר לדבר צחות.  לב,ה לא-ייקרא עוד לנבל, נדיב; ולכיליי, לא ייאמר שוע.  לב,ו כי נבל נבלה ידבר, וליבו יעשה-אוון--לעשות חונף, ולדבר אל-יהוה תועה, להריק נפש רעב, ומשקה צמא יחסיר.  לב,ז וכליי, כליו רעים; הוא, זימות יעץ, לחבל עניים באמרי-שקר, ובדבר אביון משפט.  לב,ח ונדיב, נדיבות יעץ; והוא, על-נדיבות יקום.  {ס}

לב,ט נשים, שאננות--קומנה, שמענה קולי; בנות, בוטחות--האזנה, אמרתי.  לב,י ימים, על-שנה, תרגזנה, בוטחות:  כי כלה בציר, אוסף בלי יבוא.  לב,יא חרדו, שאננות, רגזה, בוטחות; פשוטה ועורה, וחגורה על-חלצים.  לב,יב על-שדיים, סופדים; על-שדי-חמד, על-גפן פורייה.  לב,יג על אדמת עמי, קוץ שמיר תעלה:  כי על-כל-בתי משוש, קריה עליזה.  לב,יד כי-ארמון נוטש, המון עיר עוזב; עופל ובחן היה בעד מערות, עד-עולם--משוש פראים, מרעה עדרים.  לב,טו עד-ייערה עלינו רוח, ממרום; והיה מדבר לכרמל, והכרמל ליער ייחשב.  לב,טז ושכן במדבר, משפט; וצדקה, בכרמל תשב.  לב,יז והיה מעשה הצדקה, שלום; ועבודת, הצדקה--השקט ובטח, עד-עולם.  לב,יח וישב עמי, בנווה שלום; ובמשכנות, מבטחים, ובמנוחות, שאננות.  לב,יט וברד, ברדת היער; ובשפלה, תשפל העיר.  לב,כ אשריכם, זורעי על-כל-מים; משלחי רגל-השור, והחמור.  {ס}

לג,א הוי שודד, ואתה לא שדוד, ובוגד, ולא-בגדו בו; כהתימך שודד תושד, כנלותך לבגוד יבגדו-בך.  {ס}

לג,ב יהוה חוננו, לך קיווינו; היה זרועם לבקרים, אף-ישועתנו בעת צרה.  לג,ג מקול המון, נדדו עמים; מרוממותך, נפצו גויים.  לג,ד ואוסף שללכם, אוסף החסיל--כמשק גבים, שוקק בו.  לג,ה נשגב יהוה, כי שוכן מרום; מילא ציון, משפט וצדקה.  לג,ו והיה אמונת עיתיך, חוסן ישועות חכמת ודעת; יראת יהוה, היא אוצרו.  {פ}

לג,ז הן, אראלם, צעקו, חוצה; מלאכי שלום, מר יבכיון.  לג,ח נשמו מסילות, שבת עובר אורח; הפר ברית מאס ערים, לא חשב אנוש.  לג,ט אבל אומללה ארץ, החפיר לבנון קמל; היה השרון כערבה, ונוער בשן וכרמל.  {ס}

לג,י עתה אקום, יאמר יהוה; עתה, אירומם--עתה, אינשא.  לג,יא תהרו חשש, תלדו קש; רוחכם, אש תאכלכם.  לג,יב והיו עמים, משרפות שיד; קוצים כסוחים, באש ייצתו.  {פ}

לג,יג שמעו רחוקים, אשר עשיתי; ודעו קרובים, גבורתי.  לג,יד פחדו בציון חטאים, אחזה רעדה חנפים; מי יגור לנו, אש אוכלה--מי-יגור לנו, מוקדי עולם.  לג,טו הולך צדקות, ודובר מישרים; מואס בבצע מעשקות, נוער כפיו מתמוך בשוחד, אוטם אוזנו משמוע דמים, ועוצם עיניו מראות ברע.  לג,טז הוא מרומים ישכון, מצדות סלעים משגבו; לחמו ניתן, מימיו נאמנים.  לג,יז מלך ביופייו, תחזינה עיניך; תראינה, ארץ מרחקים.  לג,יח ליבך, יהגה אימה; איה סופר איה שוקל, איה סופר את-המגדלים.  לג,יט את-עם נועז, לא תראה:  עם עמקי שפה משמוע, נלעג לשון אין בינה.  לג,כ חזה ציון, קרית מועדנו; עיניך תראינה ירושלים נווה שאנן, אוהל בל-יצען בל-ייסע יתדותיו לנצח, וכל-חבליו, בל-יינתקו.  לג,כא כי אם-שם אדיר יהוה, לנו, מקום-נהרים יאורים, רחבי ידיים; בל-תלך בו אוני-שיט, וצי אדיר לא יעברנו.  לג,כב כי יהוה שופטנו, יהוה מחוקקנו; יהוה מלכנו, הוא יושיענו.  לג,כג ניטשו, חבלייך; בל-יחזקו כן-תורנם, בל-פרשו נס, אז חולק עד-שלל מרבה, פיסחים בזזו בז.  לג,כד ובל-יאמר שכן, חליתי; העם היושב בה, נשוא עוון.  {ס}

לד,א קרבו גויים לשמוע, ולאומים הקשיבו; תשמע הארץ ומלואה, תבל וכל-צאצאיה.  לד,ב כי קצף ליהוה על-כל-הגויים, וחמה על-כל-צבאם; החרימם, נתנם לטבח.  לד,ג וחלליהם יושלכו, ופגריהם יעלה בואשם; ונמסו הרים, מדמם.  לד,ד ונמקו כל-צבא השמיים, ונגולו כספר השמיים; וכל-צבאם ייבול--כנבול עלה מגפן, וכנובלת מתאנה.  לד,ה כי-ריוותה בשמיים, חרבי; הנה על-אדום תרד, ועל-עם חרמי למשפט.  לד,ו חרב ליהוה מלאה דם, הודשנה מחלב, מדם כרים ועתודים, מחלב כליות אילים:  כי זבח ליהוה בבוצרה, וטבח גדול בארץ אדום.  לד,ז וירדו ראמים עימם, ופרים עם-אבירים; וריוותה ארצם מדם, ועפרם מחלב ידושן.  לד,ח כי יום נקם, ליהוה--שנת שילומים, לריב ציון.  לד,ט ונהפכו נחליה לזפת, ועפרה לגופרית; והייתה ארצה, לזפת בוערה.  לד,י לילה ויומם לא תכבה, לעולם יעלה עשנה; מדור לדור, תחרב--לנצח נצחים, אין עובר בה.  לד,יא וירשוה קאת וקיפוד, וינשוף ועורב ישכנו-בה; ונטה עליה קו-תוהו, ואבני-בוהו.  לד,יב חוריה ואין-שם, מלוכה יקראו; וכל-שריה, יהיו אפס.  לד,יג ועלתה ארמנותיה סירים, קימוש וחוח במבצריה; והייתה נווה תנים, חציר לבנות יענה.  לד,יד ופגשו ציים את-איים, ושעיר על-ריעהו יקרא; אך-שם הרגיעה לילית, ומצאה לה מנוח.  לד,טו שמה קיננה קיפוז ותמלט, ובקעה ודגרה בצילה; אך-שם נקבצו דיות, אישה רעותה.  לד,טז דרשו מעל-ספר יהוה, וקראו--אחת מהנה לא נעדרה, אישה רעותה לא פקדו:  כי-פי הוא ציווה, ורוחו הוא קיבצן.  לד,יז והוא-הפיל להן גורל, וידו חילקתה להם בקו; עד-עולם, יירשוה--לדור ודור, ישכנו-בה.  {ס}

לה,א ישושום מדבר, וצייה; ותגל ערבה ותפרח, כחבצלת.  לה,ב פרוח תפרח ותגל, אף גילת ורנן--כבוד הלבנון ניתן-לה, הדר הכרמל והשרון; המה יראו כבוד-יהוה, הדר אלוהינו.  {פ}

לה,ג חזקו, ידיים רפות; וברכיים כושלות, אמצו.  לה,ד אמרו, לנמהרי-לב, חזקו, אל-תיראו; הנה אלוהיכם, נקם יבוא--גמול אלוהים, הוא יבוא ויושעכם.  לה,ה אז תיפקחנה, עיני עיוורים; ואוזני חירשים, תיפתחנה.  לה,ו אז ידלג כאייל פיסח, ותרון לשון אילם:  כי-נבקעו במדבר מים, ונחלים בערבה.  לה,ז והיה השרב לאגם, וצימאון למבועי מים; בנווה תנים רבצה, חציר לקנה וגומא.  לה,ח והיה-שם מסלול ודרך, ודרך הקודש ייקרא לה--לא-יעברנו טמא, והוא-למו; הולך דרך ואווילים, לא יתעו.  לה,ט לא-יהיה שם אריה, ופריץ חיות בל-יעלנה--לא תימצא, שם; והלכו, גאולים.  לה,י ופדויי יהוה ישובון, ובאו ציון ברינה, ושמחת עולם, על-ראשם; ששון ושמחה ישיגו, ונסו יגון ואנחה.  {ס}

לו,א ויהי בארבע עשרה שנה למלך חזקייהו, עלה סנחריב מלך-אשור על כל-ערי יהודה הבצורות--ויתפשם.  לו,ב וישלח מלך-אשור את-רבשקה מלכיש ירושלימה אל-המלך חזקייהו, בחיל כבד; ויעמוד, בתעלת הבריכה העליונה, במסילת, שדה כובס.  לו,ג וייצא אליו אליקים בן-חלקייהו, אשר על-הבית--ושבנא, הסופר, ויואח בן-אסף, המזכיר.  לו,ד ויאמר אליהם רבשקה, אמרו-נא אל-חזקייהו:  כה-אמר המלך הגדול, מלך אשור, מה הביטחון הזה, אשר בטחת.  לו,ה אמרתי, אך-דבר-שפתיים, עצה וגבורה, למלחמה; עתה על-מי בטחת, כי מרדת בי.  לו,ו הנה בטחת על-משענת הקנה הרצוץ הזה, על-מצריים, אשר ייסמך איש עליו, ובא בכפו ונקבה:  כן פרעה מלך-מצריים, לכל-הבוטחים עליו.  לו,ז וכי-תאמר אליי, אל-יהוה אלוהינו בטחנו:  הלוא-הוא, אשר הסיר חזקייהו את-במותיו ואת-מזבחותיו, ויאמר ליהודה ולירושלים, לפני המזבח הזה תשתחוו.  לו,ח ועתה התערב נא, את-אדוני המלך אשור; ואתנה לך, אלפיים סוסים--אם-תוכל, לתת לך רוכבים עליהם.  לו,ט ואיך תשיב, את פני פחת אחד עבדי אדוני--הקטנים; ותבטח לך על-מצריים, לרכב ולפרשים.  לו,י ועתה המבלעדי יהוה, עליתי על-הארץ הזאת להשחיתה; יהוה אמר אליי, עלה אל-הארץ הזאת והשחיתה.  {ס}

לו,יא ויאמר אליקים ושבנא ויואח אל-רבשקה, דבר-נא אל-עבדיך ארמית--כי שומעים, אנחנו; ואל-תדבר אלינו, יהודית, באוזני העם, אשר על-החומה.  לו,יב ויאמר רבשקה, האל אדוניך ואליך שלחני אדוני, לדבר, את-הדברים האלה:  הלוא על-האנשים, היושבים על-החומה, לאכול את-צואתם ולשתות את-מימי רגליהם, עימכם.  לו,יג ויעמוד, רבשקה, ויקרא בקול-גדול, יהודית; ויאמר--שמעו את-דברי המלך הגדול, מלך אשור.  לו,יד כה אמר המלך, אל-ישיא לכם חזקייהו:  כי לא-יוכל, להציל אתכם.  לו,טו ואל-יבטח אתכם חזקייהו אל-יהוה לאמור, הצל יצילנו יהוה:  לא תינתן העיר הזאת, ביד מלך אשור.  לו,טז אל-תשמעו, אל-חזקייהו;  {פ}
 
כי כה אמר המלך אשור, עשו-איתי ברכה וצאו אליי, ואכלו איש-גפנו ואיש תאנתו, ושתו איש מי-בורו.  לו,יז עד-בואי, ולקחתי אתכם אל-ארץ כארצכם:  ארץ דגן ותירוש, ארץ לחם וכרמים.  לו,יח פן-יסית אתכם חזקייהו לאמור, יהוה יצילנו; ההצילו אלוהי הגויים, איש את-ארצו, מיד, מלך אשור.  לו,יט איה אלוהי חמת, וארפד--איה, אלוהי ספרוויים; וכי-הצילו את-שומרון, מידי.  לו,כ מי, בכל-אלוהי הארצות האלה, אשר-הצילו את-ארצם, מידי; כי-יציל יהוה את-ירושלים, מידי.  לו,כא ויחרישו, ולא-ענו אותו דבר:  כי-מצות המלך היא לאמור, לא תענוהו.  לו,כב ויבוא אליקים בן-חלקייהו אשר-על-הבית ושבנא הסופר ויואח בן-אסף המזכיר, אל-חזקייהו--קרועי בגדים; ויגידו לו, את דברי רבשקה.  {ס}

לז,א ויהי, כשמוע המלך חזקייהו, ויקרע, את-בגדיו; ויתכס בשק, ויבוא בית יהוה.  לז,ב וישלח את-אליקים אשר-על-הבית ואת שבנא הסופר, ואת זקני הכוהנים, מתכסים, בשקים--אל-ישעיהו בן-אמוץ, הנביא.  לז,ג ויאמרו אליו, כה אמר חזקייהו, יום-צרה ותוכחה ונאצה, היום הזה:  כי באו בנים עד-משבר, וכוח אין ללידה.  לז,ד אוליי ישמע יהוה אלוהיך את דברי רבשקה, אשר שלחו מלך-אשור אדוניו לחרף אלוהים חי, והוכיח בדברים, אשר שמע יהוה אלוהיך; ונשאת תפילה, בעד השארית הנמצאה.  לז,ה ויבואו, עבדי המלך חזקייהו--אל-ישעיהו.  לז,ו ויאמר אליהם ישעיהו, כה תאמרון אל-אדוניכם:  כה אמר יהוה, אל-תירא מפני הדברים אשר שמעת, אשר גידפו נערי מלך-אשור, אותי.  לז,ז הנני נותן בו רוח, ושמע שמועה ושב אל-ארצו; והפלתיו בחרב, בארצו.  לז,ח וישב, רבשקה, וימצא את-מלך אשור, נלחם על-לבנה:  כי שמע, כי נסע מלכיש.  לז,ט וישמע, על-תרהקה מלך-כוש לאמור, יצא, להילחם איתך; וישמע וישלח מלאכים, אל-חזקייהו לאמור.  לז,י כה תאמרון, אל-חזקייהו מלך-יהודה לאמור, אל-ישיאך אלוהיך, אשר אתה בוטח בו לאמור:  לא תינתן ירושלים, ביד מלך אשור.  לז,יא הנה אתה שמעת, אשר עשו מלכי אשור לכל-הארצות--להחרימם; ואתה, תינצל.  לז,יב ההצילו אותם אלוהי הגויים, אשר השחיתו אבותיי, את-גוזן, ואת-חרן; ורצף ובני-עדן, אשר בתלשר.  לז,יג איה מלך-חמת ומלך ארפד, ומלך לעיר ספרוויים, הנע, ועיווה.  לז,יד וייקח חזקייהו את-הספרים מיד המלאכים, ויקראהו; ויעל בית יהוה, ויפרשהו חזקייהו לפני יהוה.  {ס}

לז,טו ויתפלל, חזקייהו, אל-יהוה, לאמור.  לז,טז יהוה צבאות אלוהי ישראל, יושב הכרובים, אתה-הוא האלוהים לבדך, לכול ממלכות הארץ; אתה עשית, את-השמיים ואת-הארץ.  לז,יז הטה יהוה אוזנך ושמע, פקח יהוה עינך וראה; ושמע, את כל-דברי סנחריב, אשר שלח, לחרף אלוהים חי.  לז,יח אומנם, יהוה:  החריבו מלכי אשור, את-כל-הארצות--ואת-ארצם.  לז,יט ונתון את-אלוהיהם, באש:  כי לא אלוהים המה, כי אם-מעשה ידי-אדם עץ ואבן--ויאבדום.  לז,כ ועתה יהוה אלוהינו, הושיענו מידו; ויידעו כל-ממלכות הארץ, כי-אתה יהוה לבדך.  לז,כא וישלח ישעיהו בן-אמוץ, אל-חזקייהו לאמור:  כה-אמר יהוה, אלוהי ישראל, אשר התפללת אליי, אל-סנחריב מלך אשור.  לז,כב זה הדבר, אשר-דיבר יהוה עליו:  בזה לך לעגה לך, בתולת בת-ציון--אחריך ראש הניעה, בת ירושלים.  לז,כג את-מי חירפת וגידפת, ועל-מי הרימות קול; ותישא מרום עיניך, אל-קדוש ישראל.  לז,כד ביד עבדיך, חירפת אדוניי, ותאמר ברוב רכבי אני עליתי מרום הרים, ירכתי לבנון; ואכרות קומת ארזיו, מבחר ברושיו, ואבוא מרום קיצו, יער כרמילו.  לז,כה אני קרתי, ושתיתי מים; ואחריב, בכף-פעמיי, כול, יאורי מצור.  לז,כו הלוא-שמעת למרחוק אותה עשיתי, מימי קדם ויצרתיה; עתה הבאתיה--ותהי להשאות גלים ניצים, ערים בצורות.  לז,כז ויושביהן, קצרי-יד, חתו, ובושו; היו עשב שדה, וירק דשא, חציר גגות, ושדמה לפני קמה.  לז,כח ושבתך וצאתך ובואך, ידעתי; ואת, התרגזך אליי.  לז,כט יען התרגזך אליי, ושאננך עלה באוזניי--ושמתי חחי באפך, ומתגי בשפתיך, והשיבותיך, בדרך אשר-באת בה.  לז,ל וזה-לך האות--אכול השנה ספיח, ובשנה השנית שחיס; ובשנה השלישית, זרעו וקצרו ונטעו כרמים--ואכלו פריים.  לז,לא ויספה פליטת בית-יהודה, הנשארה--שורש למטה; ועשה פרי, למעלה.  לז,לב כי מירושלים תצא שארית, ופליטה מהר ציון; קנאת יהוה צבאות, תעשה-זאת.  {ס}

לז,לג לכן, כה-אמר יהוה אל-מלך אשור, לא יבוא אל-העיר הזאת, ולא-יורה שם חץ; ולא-יקדמנה מגן, ולא-ישפוך עליה סוללה.  לז,לד בדרך אשר-בא, בה ישוב; ואל-העיר הזאת לא יבוא, נאום-יהוה.  לז,לה וגנותי על-העיר הזאת, להושיעה--למעני, ולמען דויד עבדי.  {ס}

לז,לו וייצא מלאך יהוה, ויכה במחנה אשור, מאה ושמונים וחמישה, אלף; וישכימו בבוקר, והנה כולם פגרים מתים.  לז,לז וייסע וילך, וישב סנחריב מלך-אשור; ויישב, בנינווה.  לז,לח ויהי הוא משתחווה בית נסרוך אלוהיו, ואדרמלך ושראצר בניו הכוהו בחרב, והמה נמלטו, ארץ אררט; וימלוך אסר-חדון בנו, תחתיו.  {ס}

לח,א בימים ההם, חלה חזקייהו למות; ויבוא אליו ישעיהו בן-אמוץ הנביא, ויאמר אליו כה-אמר יהוה צו לביתך--כי מת אתה, ולא תחיה.  לח,ב ויסב חזקייהו פניו, אל-הקיר; ויתפלל, אל-יהוה.  לח,ג ויאמר, אנה יהוה זכור-נא את אשר התהלכתי לפניך באמת ובלב שלם, והטוב בעיניך, עשיתי; ויבך חזקייהו, בכי גדול.  {ס}

לח,ד ויהי, דבר-יהוה, אל-ישעיהו, לאמור.  לח,ה הלוך ואמרת אל-חזקייהו, כה-אמר יהוה אלוהי דויד אביך, שמעתי את-תפילתך, ראיתי את-דמעתך; הנני יוסיף על-ימיך, חמש עשרה שנה.  לח,ו ומכף מלך-אשור אצילך, ואת העיר הזאת; וגנותי, על-העיר הזאת.  לח,ז וזה-לך האות, מאת יהוה, אשר יעשה יהוה, את-הדבר הזה אשר דיבר.  לח,ח הנני משיב את-צל המעלות אשר ירדה במעלות אחז בשמש, אחרונית--עשר מעלות; ותשב השמש עשר מעלות, במעלות אשר ירדה.  {ס}

לח,ט מכתב, לחזקייהו מלך-יהודה, בחלותו, ויחי מחולייו.  לח,י אני אמרתי, בדמי ימיי אלכה--בשערי שאול; פוקדתי, יתר שנותיי.  לח,יא אמרתי לא-אראה יה, יה בארץ החיים; לא-אביט אדם עוד, עם-יושבי חדל.  לח,יב דורי, ניסע ונגלה מני--כאוהל רועי; קיפדתי כאורג חיי מדלה יבצעני, מיום עד-לילה תשלימני.  לח,יג שיוויתי עד-בוקר כארי, כן ישבר כל-עצמותיי; מיום עד-לילה, תשלימני.  לח,יד כסוס עגור כן אצפצף, אהגה כיונה; דלו עיניי למרום, אדוניי עשקה-לי עורבני.  לח,טו מה-אדבר ואמר-לי, והוא עשה; אדדה כל-שנותיי, על-מר נפשי.  לח,טז אדוניי, עליהם יחיו; ולכל-בהן חיי רוחי, ותחלימני והחיני.  לח,יז הנה לשלום, מר-לי מר; ואתה חשקת נפשי, משחת בלי, כי השלכת אחרי גווך, כל-חטאיי.  לח,יח כי לא שאול תודך, מוות יהללך; לא-ישברו יורדי-בור, אל-אמיתך.  לח,יט חי חי הוא יודך, כמוני היום; אב לבנים, יודיע אל-אמיתך.  לח,כ יהוה, להושיעני; ונגינותיי ננגן כל-ימי חיינו, על-בית יהוה.  לח,כא ויאמר ישעיהו, ישאו דבלת תאנים; וימרחו על-השחין, ויחי.  לח,כב ויאמר חזקייהו, מה אות:  כי אעלה, בית יהוה.  {ס}

לט,א בעת ההיא שלח מרודך בלאדן בן-בלאדן מלך-בבל, ספרים ומנחה--אל-חזקייהו; וישמע, כי חלה ויחזק.  לט,ב וישמח עליהם, חזקייהו, ויראם את-בית נכותו את-הכסף ואת-הזהב ואת-הבשמים ואת השמן הטוב ואת כל-בית כליו, ואת כל-אשר נמצא באוצרותיו:  לא-היה דבר, אשר לא-הראם חזקייהו בביתו--ובכל-ממשלתו.  {ס}

לט,ג ויבוא ישעיהו הנביא, אל-המלך חזקייהו; ויאמר אליו מה אמרו האנשים האלה, ומאיין יבואו אליך, ויאמר חזקייהו, מארץ רחוקה באו אליי מבבל.  לט,ד ויאמר, מה ראו בביתך; ויאמר חזקייהו, את כל-אשר בביתי ראו--לא-היה דבר אשר לא-הראיתים, באוצרותיי.  לט,ה ויאמר ישעיהו, אל-חזקייהו:  שמע, דבר-יהוה צבאות.  לט,ו הנה, ימים באים, ונישא כל-אשר בביתך ואשר אצרו אבותיך עד-היום הזה, בבל:  לא-ייוותר דבר, אמר יהוה.  לט,ז ומבניך אשר ייצאו ממך, אשר תוליד--ייקחו; והיו, סריסים, בהיכל, מלך בבל.  לט,ח ויאמר חזקייהו אל-ישעיהו, טוב דבר-יהוה אשר דיברת; ויאמר, כי יהיה שלום ואמת בימיי.  {פ}

מ,א נחמו נחמו, עמי--יאמר, אלוהיכם.  מ,ב דברו על-לב ירושלים, וקראו אליה--כי מלאה צבאה, כי נרצה עוונה:  כי לקחה מיד יהוה, כפליים בכל-חטאותיה.  {ס}

מ,ג קול קורא--במדבר, פנו דרך יהוה; ישרו, בערבה, מסילה, לאלוהינו.  מ,ד כל-גיא, יינשא, וכל-הר וגבעה, ישפלו; והיה העקוב למישור, והרכסים לבקעה.  מ,ה ונגלה, כבוד יהוה; וראו כל-בשר יחדיו, כי פי יהוה דיבר.  {פ}

מ,ו קול אומר קרא, ואמר מה אקרא; כל-הבשר חציר, וכל-חסדו כציץ השדה.  מ,ז יבש חציר נבל ציץ, כי רוח יהוה נשבה בו; אכן חציר, העם.  מ,ח יבש חציר, נבל ציץ; ודבר-אלוהינו, יקום לעולם.  {ס}

מ,ט על הר-גבוה עלי-לך, מבשרת ציון, הרימי בכוח קולך, מבשרת ירושלים; הרימי, אל-תיראי, אמרי לערי יהודה, הנה אלוהיכם.  מ,י הנה אדוניי יהוה בחזק יבוא, וזרועו מושלה לו; הנה שכרו איתו, ופעולתו לפניו.  מ,יא כרועה, עדרו ירעה, בזרועו יקבץ טלאים, ובחיקו יישא; עלות, ינהל.  {ס}

מ,יב מי-מדד בשועלו מים, ושמיים בזרת תיכן, וכל בשליש, עפר הארץ; ושקל בפלס הרים, וגבעות במאזניים.  מ,יג מי-תיכן את-רוח, יהוה; ואיש, עצתו יודיענו.  מ,יד את-מי נועץ ויבינהו, וילמדהו באורח משפט; וילמדהו דעת, ודרך תבונות יודיענו.  מ,טו הן גויים כמר מדלי, וכשחק מאזניים נחשבו; הן איים, כדק ייטול.  מ,טז ולבנון, אין די בער; וחייתו--אין די, עולה.  {פ}

מ,יז כל-הגויים, כאין נגדו; מאפס ותוהו, נחשבו-לו.  מ,יח ואל-מי, תדמיון אל; ומה-דמות, תערכו לו.  מ,יט הפסל נסך חרש, וצורף בזהב ירקענו; ורתוקות כסף, צורף.  מ,כ המסוכן תרומה, עץ לא-ירקב יבחר; חרש חכם יבקש-לו, להכין פסל לא יימוט.  {ס}

מ,כא הלוא תדעו הלוא תשמעו, הלוא הוגד מראש לכם; הלוא, הבינותם, מוסדות, הארץ.  מ,כב היושב על-חוג הארץ, ויושביה כחגבים; הנוטה כדוק שמיים, וימתחם כאוהל לשבת.  מ,כג הנותן רוזנים, לאין; שופטי ארץ, כתוהו עשה.  מ,כד אף בל-ניטעו, אף בל-זורעו--אף בל-שורש בארץ, גזעם; וגם-נשף בהם וייבשו, וסערה כקש תישאם.  {ס}

מ,כה ואל-מי תדמיוני, ואשווה--יאמר, קדוש.  מ,כו שאו-מרום עיניכם וראו מי-ברא אלה, המוציא במספר צבאם; לכולם, בשם יקרא, מרוב אונים ואמיץ כוח, איש לא נעדר.  {ס}

מ,כז למה תאמר יעקוב, ותדבר ישראל:  נסתרה דרכי מיהוה, ומאלוהיי משפטי יעבור.  מ,כח הלוא ידעת אם-לא שמעת, אלוהי עולם יהוה בורא קצות הארץ--לא ייעף, ולא ייגע:  אין חקר, לתבונתו.  מ,כט נותן ליעף, כוח; ולאין אונים, עוצמה ירבה.  מ,ל וייעפו נערים, וייגעו; ובחורים, כשול ייכשלו.  מ,לא וקויי יהוה יחליפו כוח, יעלו אבר כנשרים; ירוצו ולא ייגעו, ילכו ולא ייעפו.  {ס}

מא,א החרישו אליי איים, ולאומים יחליפו כוח; ייגשו אז ידברו, יחדיו למשפט נקרבה.  מא,ב מי העיר ממזרח, צדק יקראהו לרגלו; ייתן לפניו גויים, ומלכים ירד--ייתן כעפר חרבו, כקש נידף קשתו.  מא,ג ירדפם, יעבור שלום; אורח ברגליו, לא יבוא.  מא,ד מי-פעל ועשה, קורא הדורות מראש:  אני יהוה ראשון, ואת-אחרונים אני-הוא.  מא,ה ראו איים וייראו, קצות הארץ יחרדו; קרבו, ויאתיון.  מא,ו איש את-ריעהו, יעזורו; ולאחיו, יאמר חזק.  מא,ז ויחזק חרש את-צורף, מחליק פטיש את-הולם פעם; אומר לדבק טוב הוא, ויחזקהו במסמרים לא יימוט.  {ס}

מא,ח ואתה ישראל עבדי, יעקוב אשר בחרתיך; זרע, אברהם אוהבי.  מא,ט אשר החזקתיך מקצות הארץ, ומאציליה קראתיך; ואומר לך עבדי-אתה, בחרתיך ולא מאסתיך.  מא,י אל-תירא כי עימך-אני, אל-תשתע כי-אני אלוהיך; אימצתיך, אף-עזרתיך--אף-תמכתיך, בימין צדקי.  מא,יא הן יבושו וייכלמו, כול הנחרים בך; יהיו כאין ויאבדו, אנשי ריבך.  מא,יב תבקשם ולא תמצאם, אנשי מצותך; יהיו כאין וכאפס, אנשי מלחמתך.  מא,יג כי, אני יהוה אלוהיך--מחזיק ימינך; האומר לך אל-תירא, אני עזרתיך.  {ס}

מא,יד אל-תיראי תולעת יעקוב, מתי ישראל; אני עזרתיך נאום-יהוה, וגואלך קדוש ישראל.  מא,טו הנה שמתיך, למורג חרוץ חדש--בעל, פיפייות; תדוש הרים ותדוק, וגבעות כמוץ תשים.  מא,טז תזרם ורוח תישאם, וסערה תפיץ אותם; ואתה תגיל ביהוה, בקדוש ישראל תתהלל.  {ס}

מא,יז העניים והאביונים מבקשים מים, ואין--לשונם, בצמא נשתה; אני יהוה אענם, אלוהי ישראל לא אעזבם.  מא,יח אפתח על-שפיים נהרות, ובתוך בקעות מעיינות; אשים מדבר לאגם-מים, וארץ צייה למוצאי מים.  מא,יט אתן במדבר ארז שיטה, והדס ועץ שמן; אשים בערבה, ברוש תדהר ותאשור--יחדיו.  מא,כ למען יראו ויידעו, וישימו וישכילו יחדיו--כי יד-יהוה, עשתה זאת; וקדוש ישראל, בראה.  {פ}

מא,כא קרבו ריבכם, יאמר יהוה; הגישו, עצומותיכם, יאמר, מלך יעקוב.  מא,כב יגישו ויגידו לנו, את אשר תקרינה; הראשונות מה הנה, הגידו ונשימה ליבנו ונדעה אחריתן, או הבאות, השמיעונו.  מא,כג הגידו, האותייות לאחור, ונדעה, כי אלוהים אתם; אף-תיטיבו ותרעו, ונשתעה ונראה יחדיו.  מא,כד הן-אתם מאיין, ופועלכם מאפע; תועבה, יבחר בכם.  {פ}

מא,כה העירותי מצפון ויאת, ממזרח-שמש יקרא בשמי; ויבוא סגנים כמו-חומר, וכמו יוצר ירמוס-טיט.  מא,כו מי-הגיד מראש ונדעה, ומלפנים ונאמר צדיק; אף אין-מגיד, אף אין משמיע--אף אין-שומע, אמריכם.  מא,כז ראשון לציון, הנה הנם; ולירושלים, מבשר אתן.  מא,כח וארא ואין איש, ומאלה ואין יועץ; ואשאלם, וישיבו דבר.  מא,כט הן כולם, אוון אפס מעשיהם; רוח ותוהו, נסכיהם.  {פ}

מב,א הן עבדי אתמוך-בו, בחירי רצתה נפשי; נתתי רוחי עליו, משפט לגויים יוציא.  מב,ב לא יצעק, ולא יישא; ולא-ישמיע בחוץ, קולו.  מב,ג קנה רצוץ לא ישבור, ופשתה כהה לא יכבנה; לאמת, יוציא משפט.  מב,ד לא יכהה ולא ירוץ, עד-ישים בארץ משפט; ולתורתו, איים ייחלו.  {פ}

מב,ה כה-אמר האל יהוה, בורא השמיים ונוטהם, רוקע הארץ, וצאצאיה; נותן נשמה לעם עליה, ורוח להולכים בה.  מב,ו אני יהוה קראתיך בצדק, ואחזק בידך; ואצורך, ואתנך לברית עם--לאור גויים.  מב,ז לפקוח, עיניים עיוורות; להוציא ממסגר אסיר, מבית כלא יושבי חושך.  מב,ח אני יהוה, הוא שמי; וכבודי לאחר לא-אתן, ותהילתי לפסילים.  מב,ט הראשונות, הנה-באו; וחדשות אני מגיד, בטרם תצמחנה אשמיע אתכם.  {פ}

מב,י שירו ליהוה שיר חדש, תהילתו מקצה הארץ; יורדי הים ומלואו, איים ויושביהם.  מב,יא ישאו מדבר ועריו, חצרים תשב קדר; ירונו יושבי סלע, מראש הרים יצווחו.  מב,יב ישימו ליהוה, כבוד; ותהילתו, באיים יגידו.  מב,יג יהוה כגיבור ייצא, כאיש מלחמות יעיר קנאה; יריע, אף-יצריח--על-אויביו, יתגבר.  {ס}

מב,יד החשיתי, מעולם--אחריש, אתאפק; כיולדה אפעה, אשום ואשאף יחד.  מב,טו אחריב הרים וגבעות, וכל-עשבם אוביש; ושמתי נהרות לאיים, ואגמים אוביש.  מב,טז והולכתי עיוורים, בדרך לא ידעו--בנתיבות לא-ידעו, אדריכם; אשים מחשך לפניהם לאור, ומעקשים למישור--אלה הדברים, עשיתים ולא עזבתים.  מב,יז נסוגו אחור יבושו בושת, הבוטחים בפסל; האומרים למסכה, אתם אלוהינו.  {פ}

מב,יח החירשים, שמעו; והעיוורים, הביטו לראות.  מב,יט מי עיוור כי אם-עבדי, וחירש כמלאכי אשלח; מי עיוור כמשולם, ועיוור כעבד יהוה.  מב,כ ראות רבות, ולא תשמור; פקוח אוזניים, ולא ישמע.  מב,כא יהוה חפץ, למען צדקו; יגדיל תורה, ויאדיר.  מב,כב והוא, עם-בזוז ושסוי, הפח בחורים כולם, ובבתי כלאים הוחבאו; היו לבז ואין מציל, משיסה ואין-אומר השב.  מב,כג מי בכם, יאזין זאת; יקשיב וישמע, לאחור.  מב,כד מי-נתן למשיסה יעקוב וישראל לבוזזים, הלוא יהוה:  זו, חטאנו לו, ולא-אבו בדרכיו הלוך, ולא שמעו בתורתו.  מב,כה וישפוך עליו חמה אפו, ועזוז מלחמה; ותלהטהו מסביב ולא ידע, ותבער-בו ולא-ישים על-לב.  מג,א ועתה כה-אמר יהוה, בוראך יעקוב, ויוצרך, ישראל:  אל-תירא כי גאלתיך, קראתי בשמך לי-אתה.  מג,ב כי-תעבור במים איתך-אני, ובנהרות לא ישטפוך:  כי-תלך במו-אש לא תיכווה, ולהבה לא תבער-בך.  מג,ג כי, אני יהוה אלוהיך, קדוש ישראל, מושיעך; נתתי כופרך מצריים, כוש וסבא תחתיך.  מג,ד מאשר יקרת בעיניי נכבדת, ואני אהבתיך; ואתן אדם תחתיך, ולאומים תחת נפשך.  מג,ה אל-תירא, כי איתך-אני:  ממזרח אביא זרעך, וממערב אקבצך.  מג,ו אומר לצפון תני, ולתימן אל-תכלאי; הביאי בניי מרחוק, ובנותיי מקצה הארץ.  מג,ז כל הנקרא בשמי, ולכבודי בראתיו:  יצרתיו, אף-עשיתיו.  מג,ח הוציא עם-עיוור, ועיניים יש; וחירשים, ואוזניים למו.  מג,ט כל-הגויים נקבצו יחדיו, ויאספו לאומים--מי בהם יגיד זאת, וראשונות ישמיעונו; ייתנו עדיהם ויצדקו, וישמעו ויאמרו אמת.  מג,י אתם עדיי נאום-יהוה, ועבדי אשר בחרתי:  למען תדעו ותאמינו לי ותבינו, כי-אני הוא--לפניי לא-נוצר אל, ואחריי לא יהיה.  {ס}

מג,יא אנוכי אנוכי, יהוה; ואין מבלעדיי, מושיע.  מג,יב אנוכי הגדתי והושעתי, והשמעתי--ואין בכם, זר; ואתם עדיי נאום-יהוה, ואני-אל.  מג,יג גם-מיום אני הוא, ואין מידי מציל; אפעל, ומי ישיבנה.  {ס}

מג,יד כה-אמר יהוה גואלכם, קדוש ישראל:  למענכם שילחתי בבלה, והורדתי בריחים כולם, וכשדים, באונייות רינתם.  מג,טו אני יהוה, קדושכם; בורא ישראל, מלככם.  {ס}

מג,טז כה אמר יהוה, הנותן בים דרך, ובמים עזים, נתיבה.  מג,יז המוציא רכב-וסוס, חיל ועיזוז; יחדיו ישכבו בל-יקומו, דעכו כפשתה כבו.  מג,יח אל-תזכרו, ראשונות; וקדמונייות, אל-תתבוננו.  מג,יט הנני עושה חדשה עתה תצמח, הלוא תדעוה; אף אשים במדבר דרך, בישימון נהרות.  מג,כ תכבדני חית השדה, תנים ובנות יענה:  כי-נתתי במדבר מים, נהרות בישימון, להשקות, עמי בחירי.  מג,כא עם-זו יצרתי לי, תהילתי יספרו.  {ס}

מג,כב ולא-אותי קראת, יעקוב:  כי-יגעת בי, ישראל.  מג,כג לא-הבאת לי שה עולותיך, וזבחיך לא כיבדתני; לא העבדתיך במנחה, ולא הוגעתיך בלבונה.  מג,כד לא-קנית לי בכסף קנה, וחלב זבחיך לא הרוויתני; אך, העבדתני בחטאותיך, הוגעתני, בעוונותיך.  מג,כה אנוכי אנוכי הוא מוחה פשעיך, למעני:  וחטאותיך, לא אזכור.  מג,כו הזכירני, נישפטה יחד; ספר אתה, למען תצדק.  מג,כז אביך הראשון, חטא; ומליציך, פשעו בי.  מג,כח ואחלל, שרי קודש; ואתנה לחרם יעקוב, וישראל לגידופים.  {פ}

מד,א ועתה שמע, יעקוב עבדי; וישראל, בחרתי בו.  מד,ב כה-אמר יהוה עושך ויוצרך מבטן, יעזרך:  אל-תירא עבדי יעקוב, וישורון בחרתי בו.  מד,ג כי אצוק-מים על-צמא, ונוזלים על-יבשה; אצוק רוחי על-זרעך, וברכתי על-צאצאיך.  מד,ד וצמחו, בבין חציר, כערבים, על-יבלי-מים.  מד,ה זה יאמר ליהוה אני, וזה יקרא בשם-יעקוב; וזה, יכתוב ידו ליהוה, ובשם ישראל, יכנה.  {פ}

מד,ו כה-אמר יהוה מלך-ישראל וגואלו, יהוה צבאות:  אני ראשון ואני אחרון, ומבלעדיי אין אלוהים.  מד,ז ומי-כמוני יקרא, ויגידהא ויערכהא לי, משומי, עם-עולם; ואותייות ואשר תבואנה, יגידו למו.  מד,ח אל-תפחדו, ואל-תרהו--הלוא מאז השמעתיך והגדתי, ואתם עדיי; היש אלוה מבלעדיי, ואין צור בל-ידעתי.  מד,ט יוצרי-פסל כולם תוהו, וחמודיהם בל-יועילו; ועדיהם המה, בל-יראו ובל-יידעו--למען יבושו.  מד,י מי-יצר אל, ופסל נסך--לבלתי, הועיל.  מד,יא הן כל-חבריו יבושו, וחרשים המה מאדם; יתקבצו כולם יעמודו, יפחדו יבושו יחד.  מד,יב חרש ברזל, מעצד, ופעל בפחם, ובמקבות ייצרהו; ויפעלהו, בזרוע כוחו--גם-רעב ואין כוח, לא-שתה מים וייעף.  מד,יג חרש עצים, נטה קו, יתארהו בשרד, יעשהו במקצועות ובמחוגה יתוארהו; ויעשהו כתבנית איש, כתפארת אדם לשבת בית.  מד,יד לכרות-לו ארזים--וייקח תרזה ואלון, ויאמץ-לו בעצי-יער; נטע אורן, וגשם יגדל.  מד,טו והיה לאדם, לבער, וייקח מהם ויחם, אף-ישיק ואפה לחם; אף-יפעל-אל וישתחו, עשהו פסל ויסגוד-למו.  מד,טז חצייו, שרף במו-אש, על-חצייו בשר יאכל, יצלה צלי וישבע; אף-יחום ויאמר האח, חמותי ראיתי אור.  מד,יז ושאריתו, לאל עשה לפסלו; יסגוד-לו וישתחו, ויתפלל אליו, ויאמר הצילני, כי אלי אתה.  מד,יח לא ידעו, ולא יבינו:  כי טח מראות עיניהם, מהשכיל ליבותם.  מד,יט ולא-ישיב אל-ליבו, ולא דעת ולא-תבונה לאמור, חצייו שרפתי במו-אש ואף אפיתי על-גחליו לחם, אצלה בשר ואוכל; ויתרו לתועבה אעשה, לבול עץ אסגוד.  מד,כ רועה אפר, לב הותל הטהו; ולא-יציל את-נפשו ולא יאמר, הלוא שקר בימיני.  {ס}

מד,כא זכור-אלה יעקוב, וישראל כי עבדי-אתה; יצרתיך עבד-לי אתה, ישראל לא תינשני.  מד,כב מחיתי כעב פשעיך, וכענן חטאותיך; שובה אליי, כי גאלתיך.  מד,כג רונו שמיים כי-עשה יהוה, הריעו תחתייות ארץ, פצחו הרים רינה, יער וכל-עץ בו:  כי-גאל יהוה יעקוב, ובישראל יתפאר.  {ס}

מד,כד כה-אמר יהוה גואלך, ויוצרך מבטן:  אנוכי יהוה, עושה כול--נוטה שמיים לבדי, רוקע הארץ מאיתי.  מד,כה מפר אותות בדים, וקוסמים יהולל; משיב חכמים אחור, ודעתם יסכל.  מד,כו מקים דבר עבדו, ועצת מלאכיו ישלים; האומר לירושלים תושב, ולערי יהודה תיבנינה, וחורבותיה, אקומם.  מד,כז האומר לצולה, חורבי; ונהרותייך, אוביש.  מד,כח האומר לכורש רועי, וכל-חפצי ישלים; ולאמור לירושלים תיבנה, והיכל תיווסד.  {פ}

מה,א כה-אמר יהוה, למשיחו לכורש אשר-החזקתי בימינו לרד-לפניו גויים, ומותני מלכים, אפתח--לפתוח לפניו דלתיים, ושערים לא ייסגרו.  מה,ב אני לפניך אלך, והדורים איישר; דלתות נחושה אשבר, ובריחי ברזל אגדע.  מה,ג ונתתי לך אוצרות חושך, ומטמוני מסתרים:  למען תדע, כי-אני יהוה הקורא בשמך--אלוהי ישראל.  מה,ד למען עבדי יעקוב, וישראל בחירי; ואקרא לך בשמך, אכנך ולא ידעתני.  מה,ה אני יהוה ואין עוד, זולתי אין אלוהים; אאזרך, ולא ידעתני.  מה,ו למען יידעו, ממזרח-שמש וממערבה, כי-אפס, בלעדיי:  אני יהוה, ואין עוד.  מה,ז יוצר אור ובורא חושך, עושה שלום ובורא רע; אני יהוה, עושה כל-אלה.  {פ}

מה,ח הרעיפו שמיים ממעל, ושחקים ייזלו-צדק; תפתח-ארץ ויפרו-ישע, וצדקה תצמיח יחד--אני יהוה, בראתיו.  {ס}

מה,ט הוי, רב את-יוצרו--חרש, את-חרשי אדמה; היאמר חומר ליוצרו מה-תעשה, ופועלך אין-ידיים לו.  {ס}

מה,י הוי אומר לאב, מה-תוליד; ולאישה, מה-תחילין.  {ס}

מה,יא כה-אמר יהוה קדוש ישראל, ויוצרו:  האותייות שאלוני, על-בניי ועל-פועל ידיי תצווני.  מה,יב אנוכי עשיתי ארץ, ואדם עליה בראתי; אני, ידיי נטו שמיים, וכל-צבאם, ציוויתי.  מה,יג אנוכי העירותיהו בצדק, וכל-דרכיו איישר; הוא-יבנה עירי, וגלותי ישלח--לא במחיר ולא בשוחד, אמר יהוה צבאות.  {ס}

מה,יד כה אמר יהוה, יגיע מצריים וסחר-כוש וסבאים אנשי מידה, עלייך יעבורו ולך יהיו, אחרייך ילכו בזיקים יעבורו; ואלייך ישתחוו אלייך יתפללו, אך בך אל ואין עוד אפס אלוהים.  מה,טו אכן, אתה אל מסתתר--אלוהי ישראל, מושיע.  מה,טז בושו וגם-נכלמו, כולם:  יחדיו הלכו בכלימה, חרשי צירים.  מה,יז ישראל נושע ביהוה, תשועת עולמים:  לא-תבושו ולא-תיכלמו, עד-עולמי עד.  {פ}

מה,יח כי כה אמר-יהוה בורא השמיים הוא האלוהים, יוצר הארץ ועושה הוא כוננה--לא-תוהו בראה, לשבת יצרה; אני יהוה, ואין עוד.  מה,יט לא בסתר דיברתי, במקום ארץ חושך--לא אמרתי לזרע יעקוב, תוהו בקשוני; אני יהוה דובר צדק, מגיד מישרים.  מה,כ היקבצו ובואו התנגשו יחדיו, פליטי הגויים; לא ידעו, הנושאים את-עץ פסלם, ומתפללים, אל-אל לא יושיע.  מה,כא הגידו והגישו, אף ייוועצו יחדיו:  מי השמיע זאת מקדם מאז הגידה, הלוא אני יהוה ואין-עוד אלוהים מבלעדיי--אל-צדיק ומושיע, אין זולתי.  מה,כב פנו-אליי והיוושעו, כל-אפסי-ארץ:  כי אני-אל, ואין עוד.  מה,כג בי נשבעתי--יצא מפי צדקה דבר, ולא ישוב:  כי-לי תכרע כל-ברך, תישבע כל-לשון.  מה,כד אך ביהוה לי אמר, צדקות ועוז; עדיו יבוא ויבושו, כול הנחרים בו.  מה,כה ביהוה יצדקו ויתהללו, כל-זרע ישראל.  מו,א כרע בל, קורס נבו--היו עצביהם, לחיה ולבהמה; נשואותיכם עמוסות, משא לעייפה.  מו,ב קרסו כרעו יחדיו, לא יכלו מלט משא; ונפשם, בשבי הלכה.  {פ}

מו,ג שמעו אליי בית יעקוב, וכל-שארית בית ישראל--העמוסים, מני-בטן, הנשואים, מני-רחם.  מו,ד ועד-זקנה אני הוא, ועד-שיבה אני אסבול; אני עשיתי ואני אשא, ואני אסבול ואמלט.  {ס}

מו,ה למי תדמיוני, ותשוו; ותמשילוני, ונדמה.  מו,ו הזלים זהב מכיס, וכסף בקנה ישקולו; ישכרו צורף ויעשהו אל, יסגדו אף-ישתחוו.  מו,ז יישאוהו על-כתף יסבלוהו ויניחוהו תחתיו, ויעמוד--ממקומו, לא ימיש; אף-יצעק אליו ולא יענה, מצרתו לא יושיענו.  {ס}

מו,ח זכרו-זאת, והתאוששו; השיבו פושעים, על-לב.  מו,ט זכרו ראשונות, מעולם:  כי אנוכי אל ואין עוד, אלוהים ואפס כמוני.  מו,י מגיד מראשית אחרית, ומקדם אשר לא-נעשו; אומר עצתי תקום, וכל-חפצי אעשה.  מו,יא קורא ממזרח עיט, מארץ מרחק איש עצתי; אף-דיברתי, אף-אביאנה--יצרתי, אף-אעשנה.  {ס}

מו,יב שמעו אליי, אבירי לב--הרחוקים, מצדקה.  מו,יג קירבתי צדקתי לא תרחק, ותשועתי לא תאחר; ונתתי בציון תשועה, לישראל תפארתי.  {ס}

מז,א רדי ושבי על-עפר, בתולת בת-בבל--שבי-לארץ אין-כיסא, בת-כשדים:  כי לא תוסיפי יקראו-לך, רכה וענוגה.  מז,ב קחי ריחיים, וטחני קמח; גלי צמתך חשפי-שובל גלי-שוק, עברי נהרות.  מז,ג תיגל, ערוותך--גם תיראה, חרפתך; נקם אקח, ולא אפגע אדם.  {פ}

מז,ד גואלנו, יהוה צבאות שמו--קדוש, ישראל.  מז,ה שבי דומם ובואי בחושך, בת-כשדים:  כי לא תוסיפי יקראו-לך, גברת ממלכות.  מז,ו קצפתי על-עמי, חיללתי נחלתי, ואתנם, בידך; לא-שמת להם, רחמים--על-זקן, הכבדת עולך מאוד.  מז,ז ותאמרי, לעולם אהיה גברת--עד לא-שמת אלה על-ליבך, לא זכרת אחריתה.  {פ}

מז,ח ועתה שמעי-זאת עדינה, היושבת לבטח, האומרה בלבבה, אני ואפסי עוד; לא אשב אלמנה, ולא אדע שכול.  מז,ט ותבואנה לך שתי-אלה רגע ביום אחד, שכול ואלמון; כתומם, באו עלייך, ברוב כשפייך, בעוצמת חברייך מאוד.  מז,י ותבטחי ברעתך, אמרת אין רואני--חכמתך ודעתך, היא שובבתך; ותאמרי בליבך, אני ואפסי עוד.  מז,יא ובא עלייך רעה, לא תדעי שחרה, ותיפול עלייך הווה, לא תוכלי כפרה; ותבוא עלייך פתאום שואה, לא תדעי.  מז,יב עמדי-נא בחברייך וברוב כשפייך, באשר יגעת מנעורייך; אוליי תוכלי הועיל, אוליי תערוצי.  מז,יג נלאית, ברוב עצתייך; יעמדו-נא ויושיעוך הוברי שמיים, החוזים בכוכבים, מודיעים לחודשים, מאשר יבואו עלייך.  מז,יד הנה היו כקש אש שרפתם, לא-יצילו את-נפשם מיד להבה; אין-גחלת לחמם, אור לשבת נגדו.  מז,טו כן היו-לך, אשר יגעת; סוחרייך מנעורייך, איש לעברו תעו--אין, מושיעך.  {ס}

מח,א שמעו-זאת בית-יעקוב, הנקראים בשם ישראל, וממי יהודה, יצאו; הנשבעים בשם יהוה, ובאלוהי ישראל יזכירו--לא באמת, ולא בצדקה.  מח,ב כי-מעיר הקודש נקראו, ועל-אלוהי ישראל נסמכו:  יהוה צבאות, שמו.  {ס}

מח,ג הראשונות מאז הגדתי, ומפי יצאו ואשמיעם; פתאום עשיתי, ותבואנה.  מח,ד מדעתי, כי קשה אתה; וגיד ברזל עורפך, ומצחך נחושה.  מח,ה ואגיד לך מאז, בטרם תבוא השמעתיך--פן-תאמר עוצבי עשם, ופסלי ונסכי ציוום.  מח,ו שמעת חזה כולה, ואתם הלוא תגידו:  השמעתיך חדשות מעתה, ונצורות ולא ידעתם.  מח,ז עתה נבראו ולא מאז, ולפני-יום ולא שמעתם--פן-תאמר, הנה ידעתין.  מח,ח גם לא-שמעת, גם לא ידעת--גם, מאז לא-פיתחה אוזנך:  כי ידעתי בגוד תבגוד, ופושע מבטן קורא לך.  מח,ט למען שמי אאריך אפי, ותהילתי אחטום-לך--לבלתי, הכריתך.  מח,י הנה צרפתיך, ולא בכסף; בחרתיך, בכור עוני.  מח,יא למעני למעני אעשה, כי איך ייחל; וכבודי, לאחר לא-אתן.  {פ}

מח,יב שמע אליי יעקוב, וישראל מקוראי:  אני-הוא אני ראשון, אף אני אחרון.  מח,יג אף-ידי יסדה ארץ, וימיני טיפחה שמיים; קורא אני אליהם, יעמדו יחדיו.  מח,יד היקבצו כולכם ושמעו, מי בהם הגיד את-אלה; יהוה אהבו--יעשה חפצו בבבל, וזרועו כשדים.  מח,טו אני אני דיברתי, אף-קראתיו; הביאותיו, והצליח דרכו.  מח,טז קרבו אליי שמעו-זאת, לא מראש בסתר דיברתי--מעת היותה, שם אני; ועתה, אדוניי יהוה שלחני--ורוחו.  {פ}

מח,יז כה-אמר יהוה גואלך, קדוש ישראל:  אני יהוה אלוהיך מלמדך להועיל, מדריכך בדרך תלך.  מח,יח לו הקשבת, למצוותיי; ויהי כנהר שלומך, וצדקתך כגלי הים.  מח,יט ויהי כחול זרעך, וצאצאי מעיך כמעותיו; לא-ייכרת ולא-יישמד שמו, מלפניי.  {ס}

מח,כ צאו מבבל, ברחו מכשדים, בקול רינה הגידו השמיעו זאת, הוציאוה עד-קצה הארץ; אמרו, גאל יהוה עבדו יעקוב.  מח,כא ולא צמאו, בחורבות הוליכם--מים מצור, הזיל למו; ויבקע-צור--ויזובו, מים.  מח,כב אין שלום, אמר יהוה לרשעים.  {פ}

מט,א שמעו איים אליי, והקשיבו לאומים מרחוק; יהוה מבטן קראני, ממעי אימי הזכיר שמי.  מט,ב וישם פי כחרב חדה, בצל ידו החביאני; וישימני לחץ ברור, באשפתו הסתירני.  מט,ג ויאמר לי, עבדי-אתה--ישראל, אשר-בך אתפאר.  מט,ד ואני אמרתי לריק יגעתי, לתוהו והבל כוחי כיליתי; אכן משפטי את-יהוה, ופעולתי את-אלוהיי.  {ס}

מט,ה ועתה אמר יהוה, יוצרי מבטן לעבד לו, לשובב יעקוב אליו, וישראל לו ייאסף; ואיכבד בעיני יהוה, ואלוהיי היה עוזי.  מט,ו ויאמר, נקל מהיותך לי עבד, להקים את-שבטי יעקוב, ונצורי ישראל להשיב; ונתתיך לאור גויים, להיות ישועתי עד-קצה הארץ.  {ס}

מט,ז כה אמר-יהוה גואל ישראל קדושו, לבזה-נפש למתעב גוי לעבד מושלים, מלכים יראו וקמו, שרים וישתחוו--למען יהוה אשר נאמן, קדוש ישראל ויבחרך.  {ס}

מט,ח כה אמר יהוה, בעת רצון עניתיך, וביום ישועה, עזרתיך; ואצורך, ואתנך לברית עם, להקים ארץ, להנחיל נחלות שוממות.  מט,ט לאמור לאסורים צאו, לאשר בחושך היגלו; על-דרכים ירעו, ובכל-שפיים מרעיתם.  מט,י לא ירעבו ולא יצמאו, ולא-יכם שרב ושמש:  כי-מרחמם ינהגם, ועל-מבועי מים ינהלם.  מט,יא ושמתי כל-הריי, לדרך; ומסילותיי, ירומון.  מט,יב הנה-אלה, מרחוק יבואו; והנה-אלה מצפון ומים, ואלה מארץ סינים.  מט,יג רונו שמיים וגילי ארץ, ופצחו הרים רינה:  כי-ניחם יהוה עמו, וענייו ירחם.  {ס}

מט,יד ותאמר ציון, עזבני יהוה; ואדוניי, שכחני.  מט,טו התשכח אישה עולה, מרחם בן-בטנה; גם-אלה תשכחנה, ואנוכי לא אשכחך.  מט,טז הן על-כפיים, חקותיך; חומותייך נגדי, תמיד.  מט,יז מיהרו, בנייך; מהרסייך ומחריבייך, ממך ייצאו.  מט,יח שאי-סביב עינייך וראי, כולם נקבצו באו-לך; חי-אני נאום-יהוה, כי כולם כעדי תלבשי, ותקשרים, ככלה.  מט,יט כי חורבותייך ושוממותייך, וארץ הריסותך:  כי עתה תצרי מיושב, ורחקו מבלעייך.  מט,כ עוד יאמרו באוזנייך, בני שיכולייך:  צר-לי המקום, גשה-לי ואשבה.  מט,כא ואמרת בלבבך, מי ילד-לי את-אלה, ואני שכולה, וגלמודה; גולה וסורה, ואלה מי גידל--הן אני נשארתי לבדי, אלה איפה הם.  {פ}

מט,כב כה-אמר אדוניי יהוה, הנה אשא אל-גויים ידי, ואל-עמים, ארים ניסי; והביאו בנייך בחוצן, ובנותייך על-כתף תינשאנה.  מט,כג והיו מלכים אומנייך, ושרותיהם מיניקותייך--אפיים ארץ ישתחוו לך, ועפר רגלייך ילחכו; וידעת כי-אני יהוה, אשר לא-יבושו קוויי.  {ס}

מט,כד היוקח מגיבור, מלקוח; ואם-שבי צדיק, יימלט.  {ס}

מט,כה כי-כה אמר יהוה, גם-שבי גיבור יוקח, ומלקוח עריץ, יימלט; ואת-יריבך אנוכי אריב, ואת-בנייך אנוכי אושיע.  מט,כו והאכלתי את-מונייך את-בשרם, וכעסיס דמם ישכרון; וידעו כל-בשר, כי אני יהוה מושיעך, וגואלך, אביר יעקוב.  {ס}

נ,א כה אמר יהוה, אי זה ספר כריתות אימכם אשר שילחתיה, או מי מנושיי, אשר-מכרתי אתכם לו; הן בעוונותיכם נמכרתם, ובפשעיכם שולחה אימכם.  נ,ב מדוע באתי ואין איש, קראתי ואין עונה--הקצור קצרה ידי מפדות, ואם-אין-בי כוח להציל; הן בגערתי אחריב ים, אשים נהרות מדבר, תבאש דגתם מאין מים, ותמות בצמא.  נ,ג אלביש שמיים, קדרות; ושק, אשים כסותם.  {פ}

נ,ד אדוניי יהוה, נתן לי לשון לימודים, לדעת לעות את-יעף, דבר; יעיר בבוקר בבוקר, יעיר לי אוזן, לשמוע, כלימודים.  נ,ה אדוניי יהוה פתח-לי אוזן, ואנוכי לא מריתי:  אחור, לא נסוגותי.  נ,ו גווי נתתי למכים, ולחיי למורטים; פניי לא הסתרתי, מכלימות ורוק.  נ,ז ואדוניי יהוה יעזור-לי, על-כן לא נכלמתי; על-כן שמתי פניי, כחלמיש, ואדע, כי-לא אבוש.  נ,ח קרוב, מצדיקי--מי-יריב איתי, נעמדה יחד; מי-בעל משפטי, ייגש אליי.  נ,ט הן אדוניי יהוה יעזור-לי, מי-הוא ירשיעני; הן כולם כבגד יבלו, עש יאכלם.  {ס}

נ,י מי בכם ירא יהוה, שומע בקול עבדו--אשר הלך חשכים, ואין נוגה לו, יבטח בשם יהוה, ויישען באלוהיו.  {ס}

נ,יא הן כלכם קודחי אש, מאזרי זיקות; לכו באור אשכם, ובזיקות ביערתם--מידי הייתה-זאת לכם, למעצבה תשכבון.  {ס}

נא,א שמעו אליי רודפי צדק, מבקשי יהוה; הביטו אל-צור חוצבתם, ואל-מקבת בור נוקרתם.  נא,ב הביטו אל-אברהם אביכם, ואל-שרה תחוללכם:  כי-אחד קראתיו, ואברכהו וארבהו.  נא,ג כי-ניחם יהוה ציון, ניחם כל-חורבותיה, וישם מדברה כעדן, וערבתה כגן-יהוה; ששון ושמחה יימצא בה, תודה וקול זמרה.  {ס}

נא,ד הקשיבו אליי עמי, ולאומי אליי האזינו:  כי תורה, מאיתי תצא, ומשפטי, לאור עמים ארגיע.  נא,ה קרוב צדקי יצא ישעי, וזרועיי עמים ישפוטו; אליי איים יקוו, ואל-זרועי ייחלון.  נא,ו שאו לשמיים עיניכם והביטו אל-הארץ מתחת, כי-שמיים כעשן נמלחו והארץ כבגד תבלה--ויושביה, כמו-כן ימותון; וישועתי לעולם תהיה, וצדקתי לא תיחת.  {פ}

נא,ז שמעו אליי יודעי צדק, עם תורתי בליבם:  אל-תיראו חרפת אנוש, ומגידופותם אל-תיחתו.  נא,ח כי כבגד יאכלם עש, וכצמר יאכלם סס; וצדקתי לעולם תהיה, וישועתי לדור דורים.  {ס}

נא,ט עורי עורי לבשי-עוז, זרוע יהוה--עורי כימי קדם, דורות עולמים; הלוא את-היא המחצבת רהב, מחוללת תנין.  נא,י הלוא את-היא המחרבת ים, מי תהום רבה; השמה, מעמקי-ים--דרך, לעבור גאולים.  נא,יא ופדויי יהוה ישובון, ובאו ציון ברינה, ושמחת עולם, על-ראשם; ששון ושמחה ישיגון, נסו יגון ואנחה.  {ס}

נא,יב אנוכי אנוכי הוא, מנחמכם; מי-את ותיראי מאנוש ימות, ומבן-אדם חציר יינתן.  נא,יג ותשכח יהוה עושך, נוטה שמיים ויוסד ארץ, ותפחד תמיד כל-היום מפני חמת המציק, כאשר כונן להשחית; ואיה, חמת המציק.  נא,יד מיהר צועה, להיפתח; ולא-ימות לשחת, ולא יחסר לחמו.  נא,טו ואנוכי, יהוה אלוהיך, רוגע הים, ויהמו גליו; יהוה צבאות, שמו.  נא,טז ואשים דבריי בפיך, ובצל ידי כיסיתיך; לנטוע שמיים וליסוד ארץ, ולאמור לציון עמי-אתה.  {ס}

נא,יז התעוררי התעוררי, קומי ירושלים, אשר שתית מיד יהוה, את-כוס חמתו; את-קובעת כוס התרעלה, שתית--מצית.  נא,יח אין-מנהל לה, מכל-בנים ילדה; ואין מחזיק בידה, מכל-בנים גידלה.  נא,יט שתיים הנה קוראותייך, מי ינוד לך; השוד והשבר והרעב והחרב, מי אנחמך.  נא,כ בנייך עולפו שכבו, בראש כל-חוצות--כתוא מכמר; המלאים חמת-יהוה, גערת אלוהייך.  נא,כא לכן שמעי-נא זאת, ענייה; ושכורת, ולא מיין.  {פ}

נא,כב כה-אמר אדונייך יהוה, ואלוהייך יריב עמו, הנה לקחתי מידך, את-כוס התרעלה--את-קובעת כוס חמתי, לא-תוסיפי לשתותה עוד.  נא,כג ושמתיה ביד-מוגייך, אשר-אמרו לנפשך שחי ונעבורה; ותשימי כארץ גווך, וכחוץ לעוברים.  {פ}

נב,א עורי עורי לבשי עוזך, ציון:  לבשי בגדי תפארתך, ירושלים עיר הקודש--כי לא יוסיף יבוא-בך עוד, ערל וטמא.  נב,ב התנערי מעפר קומי שבי, ירושלים; התפתחי מוסרי צווארך, שבייה בת-ציון.  {ס}

נב,ג כי-כה אמר יהוה, חינם נמכרתם; ולא בכסף, תיגאלו.  {ס}

נב,ד כי כה אמר אדוניי יהוה, מצריים ירד-עמי בראשונה לגור שם; ואשור, באפס עשקו.  נב,ה ועתה מה-לי-פה נאום-יהוה, כי-לוקח עמי חינם; מושליו יהילילו נאום-יהוה, ותמיד כל-היום שמי מנואץ.  נב,ו לכן יידע עמי, שמי; לכן ביום ההוא, כי-אני-הוא המדבר הנני.  {ס}

נב,ז מה-נאוו על-ההרים רגלי מבשר, משמיע שלום מבשר טוב--משמיע ישועה; אומר לציון, מלך אלוהייך.  נב,ח קול צופייך נשאו קול, יחדיו ירננו:  כי עין בעין יראו, בשוב יהוה ציון.  נב,ט פצחו רננו יחדיו, חורבות ירושלים:  כי-ניחם יהוה עמו, גאל ירושלים.  נב,י חשף יהוה את-זרוע קודשו, לעיני כל-הגויים; וראו, כל-אפסי-ארץ, את, ישועת אלוהינו.  {ס}

נב,יא סורו סורו צאו משם, טמא אל-תיגעו; צאו מתוכה--היברו, נושאי כלי יהוה.  נב,יב כי לא בחיפזון תצאו, ובמנוסה לא תלכון:  כי-הולך לפניכם יהוה, ומאספכם אלוהי ישראל.  {ס}

נב,יג הנה ישכיל, עבדי; ירום ונישא וגבה, מאוד.  נב,יד כאשר שממו עליך רבים, כן-משחת מאיש מראהו; ותוארו, מבני אדם.  נב,טו כן יזה גויים רבים, עליו יקפצו מלכים פיהם:  כי אשר לא-סופר להם, ראו, ואשר לא-שמעו, התבוננו.  {ס}

נג,א מי האמין, לשמועתנו; וזרוע יהוה, על-מי נגלתה.  נג,ב ויעל כיונק לפניו, וכשורש מארץ צייה--לא-תואר לו, ולא הדר; ונראהו ולא-מראה, ונחמדהו.  נג,ג נבזה וחדל אישים, איש מכאובות וידוע חולי; וכמסתר פנים ממנו, נבזה ולא חשבנוהו.  נג,ד אכן חוליינו הוא נשא, ומכאובינו סבלם; ואנחנו חשבנוהו, נגוע מוכה אלוהים ומעונה.  נג,ה והוא מחולל מפשעינו, מדוכא מעוונותינו; מוסר שלומנו עליו, ובחבורתו נרפא-לנו.  נג,ו כולנו כצאן תעינו, איש לדרכו פנינו; ויהוה הפגיע בו, את עוון כולנו.  נג,ז ניגש והוא נענה, ולא יפתח-פיו, כשה לטבח יובל, וכרחל לפני גוזזיה נאלמה; ולא יפתח, פיו.  נג,ח מעוצר וממשפט לוקח, ואת-דורו מי ישוחח:  כי נגזר מארץ חיים, מפשע עמי נגע למו.  נג,ט וייתן את-רשעים קברו, ואת-עשיר במותיו; על לא-חמס עשה, ולא מרמה בפיו.  נג,י ויהוה חפץ דכאו, החלי--אם-תשים אשם נפשו, יראה זרע יאריך ימים; וחפץ יהוה, בידו יצלח.  נג,יא מעמל נפשו, יראה ישבע--בדעתו יצדיק צדיק עבדי, לרבים; ועוונותם, הוא יסבול.  נג,יב לכן אחלק-לו ברבים, ואת-עצומים יחלק שלל, תחת אשר הערה למוות נפשו, ואת-פושעים נמנה; והוא חטא-רבים נשא, ולפושעים יפגיע.  {פ}

נד,א רוני עקרה, לא ילדה; פצחי רינה וצהלי לא-חלה, כי-רבים בני-שוממה מבני בעולה אמר יהוה.  נד,ב הרחיבי מקום אוהלך, ויריעות משכנותייך יטו--אל-תחשוכי; האריכי, מיתרייך, ויתדותייך, חזקי.  נד,ג כי-ימין ושמאל, תפרוצי; וזרעך גויים יירש, וערים נשמות יושיבו.  נד,ד אל-תיראי כי-לא תבושי, ואל-תיכלמי כי לא תחפירי:  כי בושת עלומייך תשכחי, וחרפת אלמנותייך לא תזכרי-עוד.  נד,ה כי בועלייך עושייך, יהוה צבאות שמו; וגואלך קדוש ישראל, אלוהי כל-הארץ ייקרא.  נד,ו כי-כאישה עזובה ועצובת רוח, קראך יהוה; ואשת נעורים כי תימאס, אמר אלוהייך.  נד,ז ברגע קטון, עזבתיך; וברחמים גדולים, אקבצך.  נד,ח בשצף קצף, הסתרתי פניי רגע ממך, ובחסד עולם, ריחמתיך--אמר גואלך, יהוה.  {ס}

נד,ט כי-מי נוח, זאת לי, אשר נשבעתי מעבור מי-נוח עוד, על-הארץ--כן נשבעתי מקצוף עלייך, ומגעור-בך.  נד,י כי ההרים ימושו, והגבעות תמוטינה--וחסדי מאיתך לא-ימוש, וברית שלומי לא תמוט, אמר מרחמך, יהוה.  {ס}

נד,יא ענייה סוערה, לא נוחמה; הנה אנוכי מרביץ בפוך, אבנייך, ויסדתיך, בספירים.  נד,יב ושמתי כדכוד שמשותייך, ושערייך לאבני אקדח; וכל-גבולך, לאבני-חפץ.  נד,יג וכל-בנייך, לימודי יהוה; ורב, שלום בנייך.  נד,יד בצדקה, תיכונני; רחקי מעושק, כי-לא תיראי, וממחיתה, כי לא-תקרב אלייך.  נד,טו הן גור יגור אפס, מאותי--מי-גר איתך, עלייך ייפול.  נד,טז הנה אנוכי, בראתי חרש--נופח באש פחם, ומוציא כלי למעשהו; ואנוכי בראתי משחית, לחבל.  נד,יז כל-כלי יוצר עלייך, לא יצלח, וכל-לשון תקום-איתך למשפט, תרשיעי; זאת נחלת עבדי יהוה וצדקתם, מאיתי--נאום-יהוה.  {ס}

נה,א הוי כל-צמא לכו למים, ואשר אין-לו כסף; לכו שברו, ואכולו, ולכו שברו בלא-כסף ובלא מחיר, יין וחלב.  נה,ב למה תשקלו-כסף בלא-לחם, ויגיעכם בלא לשובעה; שמעו שמוע אליי ואכלו-טוב, ותתענג בדשן נפשכם.  נה,ג הטו אוזנכם ולכו אליי, שמעו ותחי נפשכם; ואכרתה לכם ברית עולם, חסדי דויד הנאמנים.  נה,ד הן עד לאומים, נתתיו; נגיד ומצווה, לאומים.  נה,ה הן גוי לא-תדע תקרא, וגוי לא-ידעוך אליך ירוצו--למען יהוה אלוהיך, ולקדוש ישראל כי פיארך.  {ס}

נה,ו דרשו יהוה, בהימצאו; קראוהו, בהיותו קרוב.  נה,ז יעזוב רשע דרכו, ואיש אוון מחשבותיו; וישוב אל-יהוה וירחמהו, ואל-אלוהינו כי-ירבה לסלוח.  נה,ח כי לא מחשבותיי מחשבותיכם, ולא דרכיכם דרכיי--נאום, יהוה.  נה,ט כי-גבהו שמיים, מארץ--כן גבהו דרכיי מדרכיכם, ומחשבותיי ממחשבותיכם.  נה,י כי כאשר יירד הגשם והשלג מן-השמיים, ושמה לא ישוב--כי אם-הרווה את-הארץ, והולידה והצמיחה; ונתן זרע לזורע, ולחם לאוכל.  נה,יא כן יהיה דברי אשר ייצא מפי, לא-ישוב אליי ריקם:  כי אם-עשה את-אשר חפצתי, והצליח אשר שלחתיו.  נה,יב כי-בשמחה תצאו, ובשלום תובלון; ההרים והגבעות, יפצחו לפניכם רינה, וכל-עצי השדה, ימחאו-כף.  נה,יג תחת הנעצוץ יעלה ברוש, ותחת הסרפד יעלה הדס; והיה ליהוה לשם, לאות עולם לא ייכרת.  {פ}

נו,א כה אמר יהוה, שמרו משפט ועשו צדקה:  כי-קרובה ישועתי לבוא, וצדקתי להיגלות.  נו,ב אשרי אנוש יעשה-זאת, ובן-אדם יחזיק בה--שומר שבת מחללו, ושומר ידו מעשות כל-רע.  {ס}

נו,ג ואל-יאמר בן-הנכר, הנלווה אל-יהוה לאמור, הבדל יבדילני יהוה, מעל עמו; ואל-יאמר הסריס, הן אני עץ יבש.  {פ}

נו,ד כי-כה אמר יהוה, לסריסים אשר ישמרו את-שבתותיי, ובחרו, באשר חפצתי; ומחזיקים, בבריתי.  נו,ה ונתתי להם בביתי ובחומותיי, יד ושם--טוב, מבנים ומבנות:  שם עולם אתן-לו, אשר לא ייכרת.  {ס}

נו,ו ובני הנכר, הנלווים על-יהוה לשרתו, ולאהבה את-שם יהוה, להיות לו לעבדים--כל-שומר שבת מחללו, ומחזיקים בבריתי.  נו,ז והביאותים אל-הר קודשי, ושימחתים בבית תפילתי--עולותיהם וזבחיהם לרצון, על-מזבחי:  כי ביתי, בית-תפילה ייקרא לכל-העמים.  נו,ח נאום אדוניי יהוה, מקבץ נדחי ישראל:  עוד אקבץ עליו, לנקבציו.  נו,ט כול, חיתו שדיי; איתיו, לאכול כל-חיתו ביער.  {פ}

נו,י צופיו עיוורים כולם, לא ידעו--כולם כלבים אילמים, לא יוכלו לנבוח; הוזים, שוכבים, אוהבי, לנום.  נו,יא והכלבים עזי-נפש, לא ידעו שובעה, והמה רועים, לא ידעו הבין; כולם לדרכם פנו, איש לבצעו מקצהו.  נו,יב איתיו אקחה-יין, ונסבאה שיכר; והיה כזה יום מחר, גדול יתר מאוד.  נז,א הצדיק אבד, ואין איש שם על-לב; ואנשי-חסד נאספים באין מבין, כי-מפני הרעה נאסף הצדיק.  נז,ב יבוא שלום, ינוחו על-משכבותם; הולך, נכוחו.  {ס}

נז,ג ואתם קרבו-הנה, בני עוננה; זרע מנאף, ותזנה.  נז,ד על-מי, תתענגו--על-מי תרחיבו פה, תאריכו לשון; הלוא-אתם ילדי-פשע, זרע שקר.  נז,ה הניחמים, באלים, תחת, כל-עץ רענן; שוחטי הילדים בנחלים, תחת סעיפי הסלעים.  נז,ו בחלקי-נחל חלקך, הם הם גורלך; גם-להם שפכת נסך, העלית מנחה--העל אלה, אינחם.  נז,ז על הר-גבוה ונישא, שמת משכבך; גם-שם עלית, לזבוח זבח.  נז,ח ואחר הדלת והמזוזה, שמת זכרונך:  כי מאיתי גילית ותעלי, הרחבת משכבך ותכרות-לך מהם--אהבת משכבם, יד חזית.  נז,ט ותשורי למלך בשמן, ותרבי ריקוחייך; ותשלחי צירייך עד-מרחוק, ותשפילי עד-שאול.  נז,י ברוב דרכך יגעת, לא אמרת נואש; חית ידך מצאת, על-כן לא חלית.  נז,יא ואת-מי דאגת ותיראי, כי תכזבי, ואותי לא זכרת, לא-שמת על-ליבך; הלוא אני מחשה ומעולם, ואותי לא תיראי.  נז,יב אני אגיד, צדקתך; ואת-מעשייך, ולא יועילוך.  נז,יג בזעקך יצילוך קיבוצייך, ואת-כולם יישא-רוח ייקח-הבל; והחוסה בי ינחל-ארץ, ויירש הר-קודשי.  נז,יד ואמר סולו-סולו, פנו-דרך; הרימו מכשול, מדרך עמי.  {ס}

נז,טו כי כה אמר רם ונישא, שוכן עד וקדוש שמו--מרום וקדוש, אשכון; ואת-דכא, ושפל-רוח, להחיות רוח שפלים, ולהחיות לב נדכאים.  נז,טז כי לא לעולם אריב, ולא לנצח אקצוף:  כי-רוח מלפניי יעטוף, ונשמות אני עשיתי.  נז,יז בעוון בצעו קצפתי ואכהו, הסתר ואקצוף; וילך שובב, בדרך ליבו.  נז,יח דרכיו ראיתי, וארפאהו; ואנחהו, ואשלם ניחומים לו ולאביליו.  נז,יט בורא, ניב שפתיים; שלום שלום לרחוק ולקרוב, אמר יהוה--ורפאתיו.  נז,כ והרשעים, כים נגרש:  כי השקט לא יוכל, ויגרשו מימיו רפש וטיט.  נז,כא אין שלום, אמר אלוהיי לרשעים.  {פ}

נח,א קרא בגרון אל-תחשוך, כשופר הרם קולך; והגד לעמי פשעם, ולבית יעקוב חטאותם.  נח,ב ואותי, יום יום ידרושון, ודעת דרכיי, יחפצון; כגוי אשר-צדקה עשה, ומשפט אלוהיו לא עזב, ישאלוני משפטי-צדק, קרבת אלוהים יחפצון.  נח,ג למה צמנו ולא ראית, עינינו נפשנו ולא תדע; הן ביום צומכם תמצאו-חפץ, וכל-עצביכם תנגושו.  נח,ד הן לריב ומצה תצומו, ולהכות באגרוף רשע; לא-תצומו כיום, להשמיע במרום קולכם.  נח,ה הכזה, יהיה צום אבחרהו--יום ענות אדם, נפשו; הלכוף כאגמון ראשו, ושק ואפר יציע--הלזה תקרא-צום, ויום רצון ליהוה.  נח,ו הלוא זה, צום אבחרהו--פתח חרצובות רשע, התר אגודות מוטה; ושלח רצוצים חופשים, וכל-מוטה תנתקו.  נח,ז הלוא פרוס לרעב לחמך, ועניים מרודים תביא בית:  כי-תראה ערום וכיסיתו, ומבשרך לא תתעלם.  נח,ח אז ייבקע כשחר אורך, וארוכתך מהרה תצמח; והלך לפניך צדקך, כבוד יהוה יאספך.  נח,ט אז תקרא ויהוה יענה, תשווע ויאמר הנני:  אם-תסיר מתוכך מוטה, שלח אצבע ודבר-אוון.  נח,י ותפק לרעב נפשך, ונפש נענה תשביע; וזרח בחושך אורך, ואפילתך כצוהריים.  נח,יא ונחך יהוה, תמיד, והשביע בצחצחות נפשך, ועצמותיך יחליץ; והיית, כגן רווה, וכמוצא מים, אשר לא-יכזבו מימיו.  נח,יב ובנו ממך חורבות עולם, מוסדי דור-ודור תקומם; וקורא לך גודר פרץ, משובב נתיבות לשבת.  נח,יג אם-תשיב משבת רגלך, עשות חפציך ביום קודשי; וקראת לשבת עונג, לקדוש יהוה מכובד, וכיבדתו מעשות דרכיך, ממצוא חפצך ודבר דבר.  נח,יד אז, תתענג על-יהוה, והרכבתיך, על-במותי ארץ; והאכלתיך, נחלת יעקוב אביך--כי פי יהוה, דיבר.  {פ}

נט,א הן לא-קצרה יד-יהוה, מהושיע; ולא-כבדה אוזנו, משמוע.  נט,ב כי אם-עוונותיכם, היו מבדילים, ביניכם, לבין אלוהיכם; וחטאותיכם, הסתירו פנים מכם--משמוע.  נט,ג כי כפיכם נגואלו בדם, ואצבעותיכם בעוון; שפתותיכם, דיברו-שקר--לשונכם, עוולה תהגה.  נט,ד אין-קורא בצדק, ואין נשפט באמונה; בטוח על-תוהו ודבר-שוא, הרה עמל והולד אוון.  נט,ה ביצי צפעוני ביקעו, וקורי עכביש יארוגו; האוכל מביציהם ימות, והזורה תיבקע אפעה.  נט,ו קוריהם לא-יהיו לבגד, ולא יתכסו במעשיהם; מעשיהם, מעשי-אוון, ופועל חמס, בכפיהם.  נט,ז רגליהם, לרע ירוצו, וימהרו, לשפוך דם נקי; מחשבותיהם, מחשבות אוון--שוד ושבר, במסילותם.  נט,ח דרך שלום לא ידעו, ואין משפט במעגלותם; נתיבותיהם, עיקשו להם--כול דורך בה, לא ידע שלום.  נט,ט על-כן, רחק משפט ממנו, ולא תשיגנו, צדקה; נקווה לאור והנה-חושך, לנגוהות באפילות נהלך.  נט,י נגששה כעיוורים קיר, וכאין עיניים נגששה; כשלנו בצוהריים כנשף, באשמנים כמתים.  נט,יא נהמה כדובים כולנו, וכיונים הגה נהגה; נקווה למשפט ואין, לישועה רחקה ממנו.  נט,יב כי-רבו פשעינו נגדך, וחטאותינו ענתה בנו:  כי-פשעינו איתנו, ועוונותינו ידענום.  נט,יג פשוע וכחש ביהוה, ונסוג מאחר אלוהינו; דבר-עושק וסרה, הורו והוגו מלב דברי-שקר.  נט,יד והוסג אחור משפט, וצדקה מרחוק תעמוד:  כי-כשלה ברחוב אמת, ונכוחה לא-תוכל לבוא.  {ס}

נט,טו ותהי האמת נעדרת, וסר מרע משתולל; וירא יהוה ויירע בעיניו, כי-אין משפט.  נט,טז וירא כי-אין איש, וישתומם כי אין מפגיע; ותושע לו זרועו, וצדקתו היא סמכתהו.  נט,יז וילבש צדקה כשריין, וכובע ישועה בראשו; וילבש בגדי נקם, תלבושת, ויעט כמעיל, קנאה.  נט,יח כעל גמולות, כעל ישלם--חמה לצריו, גמול לאויביו; לאיים, גמול ישלם.  נט,יט וייראו ממערב את-שם יהוה, וממזרח-שמש את-כבודו:  כי-יבוא כנהר צר, רוח יהוה נוססה בו.  נט,כ ובא לציון גואל, ולשבי פשע ביעקוב--נאום, יהוה.  נט,כא ואני, זאת בריתי אותם אמר יהוה--רוחי אשר עליך, ודבריי אשר-שמתי בפיך:  לא-ימושו מפיך ומפי זרעך ומפי זרע זרעך, אמר יהוה, מעתה, ועד-עולם.  {ס}

ס,א קומי אורי, כי בא אורך; וכבוד יהוה, עלייך זרח.  ס,ב כי-הנה החושך יכסה-ארץ, וערפל לאומים; ועלייך יזרח יהוה, וכבודו עלייך ייראה.  ס,ג והלכו גויים, לאורך; ומלכים, לנוגה זרחך.  ס,ד שאי-סביב עינייך, וראי--כולם, נקבצו באו-לך; בנייך מרחוק יבואו, ובנותייך על-צד תיאמנה.  ס,ה אז תראי ונהרת, ופחד ורחב לבבך:  כי-ייהפך עלייך המון ים, חיל גויים יבואו לך.  ס,ו שפעת גמלים תכסך, בכרי מדיין ועיפה--כולם, משבא יבואו; זהב ולבונה יישאו, ותהילות יהוה יבשרו.  ס,ז כל-צאן קדר ייקבצו לך, אילי נביות ישרתונך; יעלו על-רצון מזבחי, ובית תפארתי אפאר.  ס,ח מי-אלה, כעב תעופינה; וכיונים, אל-ארובותיהם.  ס,ט כי-לי איים יקוו, ואונייות תרשיש בראשונה, להביא בנייך מרחוק, כספם וזהבם איתם--לשם יהוה אלוהייך, ולקדוש ישראל כי פיארך.  ס,י ובנו בני-נכר חומותייך, ומלכיהם ישרתונך:  כי בקצפי הכיתיך, וברצוני ריחמתיך.  ס,יא ופיתחו שערייך תמיד יומם ולילה, לא ייסגרו:  להביא אלייך חיל גויים, ומלכיהם נהוגים.  ס,יב כי-הגוי והממלכה אשר לא-יעבדוך, יאבדו; והגויים, חרוב יחרבו.  ס,יג כבוד הלבנון אלייך יבוא, ברוש תדהר ותאשור יחדיו--לפאר מקום מקדשי, ומקום רגליי אכבד.  ס,יד והלכו אלייך שחוח בני מענייך, והשתחוו על-כפות רגלייך כל-מנאצייך; וקראו לך עיר יהוה, ציון קדוש ישראל.  ס,טו תחת היותך עזובה ושנואה, ואין עובר; ושמתיך לגאון עולם, משוש דור ודור.  ס,טז וינקת חלב גויים, ושוד מלכים תינקי; וידעת, כי אני יהוה מושיעך, וגואלך, אביר יעקוב.  ס,יז תחת הנחושת אביא זהב, ותחת הברזל אביא כסף, ותחת העצים נחושת, ותחת האבנים ברזל; ושמתי פקודתך שלום, ונוגשייך צדקה.  ס,יח לא-יישמע עוד חמס בארצך, שוד ושבר בגבולייך; וקראת ישועה חומותייך, ושערייך תהילה.  ס,יט לא-יהיה-לך עוד השמש, לאור יומם, ולנוגה, הירח לא-יאיר לך; והיה-לך יהוה לאור עולם, ואלוהייך לתפארתך.  ס,כ לא-יבוא עוד שמשך, וירחך לא ייאסף:  כי יהוה, יהיה-לך לאור עולם, ושלמו, ימי אבלך.  ס,כא ועמך כולם צדיקים, לעולם יירשו ארץ; נצר מטעיי מעשה ידיי, להתפאר.  ס,כב הקטון יהיה לאלף, והצעיר לגוי עצום; אני יהוה, בעיתה אחישנה.  {ס}

סא,א רוח אדוניי יהוה, עליי--יען משח יהוה אותי לבשר ענווים, שלחני לחבוש לנשברי-לב, לקרוא לשבויים דרור, ולאסורים פקח-קוח.  סא,ב לקרוא שנת-רצון ליהוה, ויום נקם לאלוהינו, לנחם, כל-אבילים.  סא,ג לשום לאבילי ציון, לתת להם פאר תחת אפר שמן ששון תחת אבל--מעטה תהילה, תחת רוח כהה; וקורא להם אילי הצדק, מטע יהוה להתפאר.  סא,ד ובנו חורבות עולם, שוממות ראשונים יקוממו; וחידשו ערי חורב, שוממות דור ודור.  סא,ה ועמדו זרים, ורעו צאנכם; ובני נכר, איכריכם וכורמיכם.  סא,ו ואתם, כוהני יהוה תיקראו--משרתי אלוהינו, ייאמר לכם; חיל גויים תאכלו, ובכבודם תתיימרו.  סא,ז תחת בושתכם משנה, וכלימה ירונו חלקם; לכן בארצם משנה יירשו, שמחת עולם תהיה להם.  סא,ח כי אני יהוה אוהב משפט, שונא גזל בעולה; ונתתי פעולתם באמת, וברית עולם אכרות להם.  סא,ט ונודע בגויים זרעם, וצאצאיהם בתוך העמים; כל-רואיהם יכירום, כי הם זרע בירך יהוה.  {פ}

סא,י שוש אשיש ביהוה, תגל נפשי באלוהיי--כי הלבישני בגדי-ישע, מעיל צדקה יעטני:  כחתן יכהן פאר, וככלה תעדה כליה.  סא,יא כי כארץ תוציא צמחה, וכגנה זירועיה תצמיח--כן אדוניי יהוה, יצמיח צדקה ותהילה, נגד, כל-הגויים.  סב,א למען ציון לא אחשה, ולמען ירושלים לא אשקוט, עד-ייצא כנוגה צדקה, וישועתה כלפיד יבער.  סב,ב וראו גויים צדקך, וכל-מלכים כבודך; וקורא לך שם חדש, אשר פי יהוה ייקובנו.  סב,ג והיית עטרת תפארת, ביד-יהוה; וצניף מלוכה, בכף-אלוהייך.  סב,ד לא-ייאמר לך עוד עזובה, ולארצך לא-ייאמר עוד שממה--כי לך ייקרא חפצי-בה, ולארצך בעולה:  כי-חפץ יהוה בך, וארצך תיבעל.  סב,ה כי-יבעל בחור בתולה, יבעלוך בנייך; ומשוש חתן על-כלה, ישיש עלייך אלוהייך.  סב,ו על-חומותייך ירושלים, הפקדתי שומרים--כל-היום וכל-הלילה תמיד, לא יחשו; המזכירים, את-יהוה--אל-דומי, לכם.  סב,ז ואל-תיתנו דומי, לו:  עד-יכונן ועד-ישים את-ירושלים, תהילה--בארץ.  סב,ח נשבע יהוה בימינו, ובזרוע עוזו:  אם-אתן את-דגנך עוד מאכל, לאויבייך, ואם-ישתו בני-נכר תירושך, אשר יגעת בו.  סב,ט כי מאספיו יאכלוהו, והיללו את-יהוה; ומקבציו ישתוהו, בחצרות קודשי.  {ס}

סב,י עברו עברו בשערים, פנו דרך העם; סולו סולו המסילה סקלו מאבן, הרימו נס על-העמים.  סב,יא הנה יהוה, השמיע אל-קצה הארץ, אמרו לבת-ציון, הנה ישעך בא; הנה שכרו איתו, ופעולתו לפניו.  סב,יב וקראו להם עם-הקודש, גאולי יהוה; ולך ייקרא דרושה, עיר לא נעזבה.  {ס}

סג,א מי-זה בא מאדום, חמוץ בגדים מבוצרה, זה הדור בלבושו, צועה ברוב כוחו; אני מדבר בצדקה, רב להושיע.  סג,ב מדוע אדום, ללבושך; ובגדיך, כדורך בגת.  סג,ג פורה דרכתי לבדי, ומעמים אין-איש איתי, ואדרכם באפי, וארמסם בחמתי; ויז נצחם על-בגדיי, וכל-מלבושיי אגאלתי.  סג,ד כי יום נקם, בליבי; ושנת גאוליי, באה.  סג,ה ואביט ואין עוזר, ואשתומם ואין סומך; ותושע לי זרועי, וחמתי היא סמכתני.  סג,ו ואבוס עמים באפי, ואשכרם בחמתי; ואוריד לארץ, נצחם.  {ס}

סג,ז חסדי יהוה אזכיר, תהילות יהוה, כעל, כול אשר-גמלנו יהוה; ורב-טוב לבית ישראל, אשר-גמלם כרחמיו וכרוב חסדיו.  סג,ח ויאמר אך-עמי המה, בנים לא ישקרו; ויהי להם, למושיע.  סג,ט בכל-צרתם לו צר, ומלאך פניו הושיעם--באהבתו ובחמלתו, הוא גאלם; וינטלם וינשאם, כל-ימי עולם.  סג,י והמה מרו ועיצבו, את-רוח קודשו; וייהפך להם לאויב, הוא נלחם-בם.  סג,יא ויזכור ימי-עולם, משה עמו; איה המעלם מים, את רועי צאנו--איה השם בקרבו, את-רוח קודשו.  סג,יב מוליך לימין משה, זרוע תפארתו; בוקע מים מפניהם, לעשות לו שם עולם.  סג,יג מוליכם, בתהומות; כסוס במדבר, לא ייכשלו.  סג,יד כבהמה בבקעה תרד, רוח יהוה תניחנו--כן ניהגת עמך, לעשות לך שם תפארת.  סג,טו הבט משמיים וראה, מזבול קודשך ותפארתך:  איה קנאתך וגבורותיך, המון מעיך ורחמיך אליי התאפקו.  סג,טז כי-אתה אבינו--כי אברהם לא ידענו, וישראל לא יכירנו:  אתה יהוה אבינו, גואלנו מעולם שמך.  סג,יז למה תתענו יהוה מדרכיך, תקשיח ליבנו מיראתך; שוב למען עבדיך, שבטי נחלתך.  סג,יח למצער, ירשו עם-קודשך; צרינו, בוססו מקדשך.  סג,יט היינו, מעולם לא-משלת בם--לא-נקרא שמך, עליהם; לו-קרעת שמיים ירדת, מפניך הרים נזולו.  סד,א כקדוח אש המסים, מים תבעה-אש, להודיע שמך, לצריך; מפניך, גויים ירגזו.  סד,ב בעשותך נוראות, לא נקווה; ירדת, מפניך הרים נזולו.  {ס}

סד,ג ומעולם לא-שמעו, לא האזינו; עין לא-ראתה, אלוהים זולתך--יעשה, למחכה-לו.  סד,ד פגעת את-שש ועושה צדק, בדרכיך יזכרוך; הן-אתה קצפת ונחטא, בהם עולם וניוושע.  סד,ה ונהי כטמא כולנו, וכבגד עידים כל-צדקותינו; ונבל כעלה כולנו, ועוונינו כרוח יישאונו.  סד,ו ואין-קורא בשמך, מתעורר להחזיק בך:  כי-הסתרת פניך ממנו, ותמוגנו ביד-עווננו.  סד,ז ועתה יהוה, אבינו אתה; אנחנו החומר ואתה יוצרנו, ומעשה ידך כולנו.  סד,ח אל-תקצוף יהוה עד-מאוד, ואל-לעד תזכור עוון; הן הבט-נא, עמך כולנו.  סד,ט ערי קודשך, היו מדבר; ציון מדבר הייתה, ירושלים שממה.  סד,י בית קודשנו ותפארתנו, אשר היללוך אבותינו--היה, לשריפת אש; וכל-מחמדינו, היה לחורבה.  סד,יא העל-אלה תתאפק, יהוה; תחשה ותעננו, עד-מאוד.  {פ}

סה,א נדרשתי ללא שאלו, נמצאתי ללא ביקשוני; אמרתי הנני הנני, אל-גוי לא-קורא בשמי.  סה,ב פירשתי ידיי כל-היום, אל-עם סורר--ההולכים הדרך לא-טוב, אחר מחשבותיהם.  סה,ג העם, המכעיסים אותי על-פניי--תמיד:  זובחים, בגנות, ומקטרים, על-הלבינים.  סה,ד היושבים, בקברים, ובנצורים, ילינו; האוכלים בשר החזיר, ומרק פיגולים כליהם.  סה,ה האומרים קרב אליך, אל-תיגש-בי כי קדשתיך; אלה עשן באפי, אש יוקדת כל-היום.  סה,ו הנה כתובה, לפניי:  לא אחשה כי אם-שילמתי, ושילמתי על-חיקם.  סה,ז עוונותיכם ועוונות אבותיכם יחדיו, אמר יהוה, אשר קיטרו על-ההרים, ועל-הגבעות חירפוני; ומדותי פעולתם ראשונה, אל-חיקם.  {ס}

סה,ח כה אמר יהוה, כאשר יימצא התירוש באשכול, ואמר אל-תשחיתהו, כי ברכה בו--כן אעשה למען עבדיי, לבלתי השחית הכול.  סה,ט והוצאתי מיעקוב זרע, ומיהודה יורש הריי; וירשוה בחיריי, ועבדיי ישכנו-שמה.  סה,י והיה השרון לנווה-צאן, ועמק עכור לרבץ בקר, לעמי, אשר דרשוני.  סה,יא ואתם עוזבי יהוה, השכחים את-הר קודשי--העורכים לגד שולחן, והממלאים למני ממסך.  סה,יב ומניתי אתכם לחרב, וכולכם לטבח תכרעו--יען קראתי ולא עניתם, דיברתי ולא שמעתם; ותעשו הרע בעיניי, ובאשר לא-חפצתי בחרתם.  {פ}

סה,יג לכן כה-אמר אדוניי יהוה, הנה עבדיי יאכלו ואתם תרעבו--הנה עבדיי ישתו, ואתם תצמאו; הנה עבדיי ישמחו, ואתם תבושו.  סה,יד הנה עבדיי ירונו, מטוב לב; ואתם תצעקו מכאב לב, ומשבר רוח תיילילו.  סה,טו והנחתם שמכם לשבועה לבחיריי, והמיתך אדוניי יהוה; ולעבדיו יקרא, שם אחר.  סה,טז אשר המתברך בארץ, יתברך באלוהי אמן, והנשבע בארץ, יישבע באלוהי אמן:  כי נשכחו, הצרות הראשונות, וכי נסתרו, מעיניי.  סה,יז כי-הנני בורא שמיים חדשים, וארץ חדשה; ולא תיזכרנה הראשונות, ולא תעלינה על-לב.  סה,יח כי-אם-שישו וגילו עדי-עד, אשר אני בורא:  כי הנני בורא את-ירושלים גילה, ועמה משוש.  סה,יט וגלתי בירושלים, וששתי בעמי; ולא-יישמע בה עוד, קול בכי וקול זעקה.  סה,כ לא-יהיה משם עוד, עול ימים וזקן, אשר לא-ימלא, את-ימיו:  כי הנער, בן-מאה שנה ימות, והחוטא, בן-מאה שנה יקולל.  סה,כא ובנו בתים, וישבו; ונטעו כרמים, ואכלו פריים.  סה,כב לא יבנו ואחר יישב, לא ייטעו ואחר יאכל:  כי-כימי העץ ימי עמי, ומעשה ידיהם יבלו בחיריי.  סה,כג לא ייגעו לריק, ולא יילדו לבהלה:  כי זרע ברוכי יהוה, המה, וצאצאיהם, איתם.  סה,כד והיה טרם-יקראו, ואני אענה; עוד הם מדברים, ואני אשמע.  סה,כה זאב וטלה ירעו כאחד, ואריה כבקר יאכל-תבן, ונחש, עפר לחמו; לא-ירעו ולא-ישחיתו בכל-הר קודשי, אמר יהוה.  {ס}

סו,א כה, אמר יהוה, השמיים כיסאי, והארץ הדום רגליי; אי-זה בית אשר תבנו-לי, ואי-זה מקום מנוחתי.  סו,ב ואת-כל-אלה ידי עשתה, ויהיו כל-אלה נאום-יהוה; ואל-זה אביט--אל-עני ונכה-רוח, וחרד על-דברי.  סו,ג שוחט השור מכה-איש, זובח השה עורף כלב, מעלה מנחה דם-חזיר, מזכיר לבונה מברך אוון--גם-המה, בחרו בדרכיהם, ובשיקוציהם, נפשם חפצה.  סו,ד גם-אני אבחר בתעלוליהם, ומגורותם אביא להם--יען קראתי ואין עונה, דיברתי ולא שמעו; ויעשו הרע בעיניי, ובאשר לא-חפצתי בחרו.  {ס}

סו,ה שמעו, דבר-יהוה, החרדים, אל-דברו; אמרו אחיכם שונאיכם מנדיכם, למען שמי יכבד יהוה--ונראה בשמחתכם, והם יבושו.  סו,ו קול שאון מעיר, קול מהיכל; קול יהוה, משלם גמול לאויביו.  סו,ז בטרם תחיל, ילדה; בטרם יבוא חבל לה, והמליטה זכר.  סו,ח מי-שמע כזאת, מי ראה כאלה--היוחל ארץ ביום אחד, אם-ייוולד גוי פעם אחת:  כי-חלה גם-ילדה ציון, את-בניה.  סו,ט האני אשביר ולא אוליד, יאמר יהוה; אם-אני המוליד ועצרתי, אמר אלוהייך.  {ס}

סו,י שמחו את-ירושלים וגילו בה, כל-אוהביה; שישו איתה משוש, כל-המתאבלים עליה.  סו,יא למען תינקו ושבעתם, משוד תנחומיה; למען תמוצו והתענגתם, מזיז כבודה.  {ס}

סו,יב כי-כה אמר יהוה, הנני נוטה-אליה כנהר שלום וכנחל שוטף כבוד גויים--וינקתם; על-צד, תינשאו, ועל-ברכיים, תשועשעו.  סו,יג כאיש, אשר אימו תנחמנו--כן אנוכי אנחמכם, ובירושלים תנוחמו.  סו,יד וראיתם ושש ליבכם, ועצמותיכם כדשא תפרחנה; ונודעה יד-יהוה את-עבדיו, וזעם את-אויביו.  {ס}

סו,טו כי-הנה יהוה באש יבוא, וכסופה מרכבותיו--להשיב בחמה אפו, וגערתו בלהבי-אש.  סו,טז כי באש יהוה נשפט, ובחרבו את-כל-בשר; ורבו, חללי יהוה.  סו,יז המתקדשים והמיטהרים אל-הגנות, אחר אחת בתווך, אוכלי בשר החזיר, והשקץ והעכבר--יחדיו יסופו, נאום-יהוה.  סו,יח ואנוכי, מעשיהם ומחשבותיהם--באה, לקבץ את-כל-הגויים והלשונות; ובאו, וראו את-כבודי.  סו,יט ושמתי בהם אות, ושילחתי מהם פליטים אל-הגויים תרשיש פול ולוד מושכי קשת--תובל ויוון:  האיים הרחוקים, אשר לא-שמעו את-שמעי ולא-ראו את-כבודי--והגידו את-כבודי, בגויים.  סו,כ והביאו את-כל-אחיכם מכל-הגויים מנחה ליהוה בסוסים וברכב ובצבים ובפרדים ובכרכרות, על הר קודשי ירושלים--אמר יהוה:  כאשר יביאו בני ישראל את-המנחה בכלי טהור, בית יהוה.  סו,כא וגם-מהם אקח לכוהנים ללויים, אמר יהוה.  סו,כב כי כאשר השמיים החדשים והארץ החדשה אשר אני עושה, עומדים לפניי--נאום-יהוה:  כן יעמוד זרעכם, ושמכם.  סו,כג והיה, מדי-חודש בחודשו, ומדי שבת, בשבתו; יבוא כל-בשר להשתחוות לפניי, אמר יהוה.  סו,כד ויצאו וראו--בפגרי האנשים, הפושעים בי:  כי תולעתם לא תמות, ואישם לא תכבה, והיו דיראון, לכל-בשר.  {ש}

ירמיהו

א,א דברי ירמיהו, בן-חלקייהו, מן-הכוהנים אשר בענתות, בארץ בנימין.  א,ב אשר היה דבר-יהוה אליו, בימי יאשייהו בן-אמון מלך יהודה, בשלוש-עשרה שנה, למולכו.  א,ג ויהי, בימי יהויקים בן-יאשייהו מלך יהודה, עד-תום עשתי עשרה שנה, לצדקייהו בן-יאשייהו מלך יהודה--עד-גלות ירושלים, בחודש החמישי.  {פ}

א,ד ויהי דבר-יהוה, אליי לאמור.  א,ה בטרם אצורך בבטן ידעתיך, ובטרם תצא מרחם הקדשתיך:  נביא לגויים, נתתיך.  א,ו ואומר, אהה אדוניי יהוה, הנה לא-ידעתי, דבר:  כי-נער, אנוכי.  {ס}

א,ז ויאמר יהוה אליי, אל-תאמר נער אנוכי:  כי על-כל-אשר אשלחך, תלך, ואת כל-אשר אצווך, תדבר.  א,ח אל-תירא, מפניהם:  כי-איתך אני להצילך, נאום-יהוה.  א,ט וישלח יהוה את-ידו, ויגע על-פי; ויאמר יהוה אליי, הנה נתתי דבריי בפיך.  א,י ראה הפקדתיך היום הזה, על-הגויים ועל-הממלכות, לנתוש ולנתוץ, ולהאביד ולהרוס--לבנות, ולנטוע.  {פ}

א,יא ויהי דבר-יהוה אליי לאמור, מה-אתה רואה ירמיהו; ואומר, מקל שקד אני רואה.  א,יב ויאמר יהוה אליי, היטבת לראות:  כי-שוקד אני על-דברי, לעשותו.  {ס}

א,יג ויהי דבר-יהוה אליי שנית לאמור, מה אתה רואה; ואומר, סיר נפוח אני רואה, ופניו, מפני צפונה.  א,יד ויאמר יהוה, אליי:  מצפון תיפתח הרעה, על כל-יושבי הארץ.  א,טו כי הנני קורא, לכל-משפחות ממלכות צפונה--נאום-יהוה; ובאו ונתנו איש כיסאו פתח שערי ירושלים, ועל כל-חומותיה סביב, ועל, כל-ערי יהודה.  א,טז ודיברתי משפטיי אותם, על כל-רעתם--אשר עזבוני, ויקטרו לאלוהים אחרים, וישתחוו, למעשי ידיהם.  א,יז ואתה, תאזור מותניך, וקמת ודיברת אליהם, את כל-אשר אנוכי אצווך; אל-תיחת, מפניהם--פן-אחיתך, לפניהם.  א,יח ואני הנה נתתיך היום, לעיר מבצר ולעמוד ברזל ולחומות נחושת--על-כל-הארץ:  למלכי יהודה לשריה, לכוהניה ולעם הארץ.  א,יט ונלחמו אליך, ולא-יוכלו לך:  כי-איתך אני נאום-יהוה, להצילך.  {פ}

ב,א ויהי דבר-יהוה, אליי לאמור.  ב,ב הלוך וקראת באוזני ירושלים לאמור, כה אמר יהוה, זכרתי לך חסד נעורייך, אהבת כלולותייך--לכתך אחריי במדבר, בארץ לא זרועה.  ב,ג קודש ישראל ליהוה, ראשית תבואתו; כל-אוכליו יאשמו, רעה תבוא אליהם נאום-יהוה.  {פ}

ב,ד שמעו דבר-יהוה, בית יעקוב, וכל-משפחות, בית ישראל.  ב,ה כה אמר יהוה, מה-מצאו אבותיכם בי עוול--כי רחקו, מעליי; וילכו אחרי ההבל, ויהבלו.  ב,ו ולא אמרו--איה יהוה, המעלה אותנו מארץ מצריים; המוליך אותנו במדבר, בארץ ערבה ושוחה בארץ צייה וצלמוות--בארץ לא-עבר בה איש, ולא-ישב אדם שם.  ב,ז ואביא אתכם אל-ארץ הכרמל, לאכול פרייה וטובה; ותבואו ותטמאו את-ארצי, ונחלתי שמתם לתועבה.  ב,ח הכוהנים, לא אמרו איה יהוה, ותופשי התורה לא ידעוני, והרועים פשעו בי; והנביאים ניבאו בבעל, ואחרי לא-יועילו הלכו.  ב,ט לכן, עוד אריב איתכם--נאום-יהוה; ואת-בני בניכם, אריב.  ב,י כי עברו איי כיתיים, וראו, וקדר שלחו והתבוננו, מאוד; וראו, הן הייתה כזאת.  ב,יא ההימיר גוי אלוהים, והמה לא אלוהים; ועמי המיר כבודו, בלא יועיל.  ב,יב שומו שמיים, על-זאת; ושערו חורבו מאוד, נאום-יהוה.  ב,יג כי-שתיים רעות, עשה עמי:  אותי עזבו מקור מים חיים, לחצוב להם בורות--בורות נשברים, אשר לא-יכילו המים.  ב,יד העבד, ישראל--אם-יליד בית, הוא:  מדוע, היה לבז.  ב,טו עליו ישאגו כפירים, נתנו קולם; וישיתו ארצו לשמה, עריו ניצתו מבלי יושב.  ב,טז גם-בני-נוף, ותחפנחס, ירעוך, קודקוד.  ב,יז הלוא-זאת, תעשה-לך:  עוזבך את-יהוה אלוהייך, בעת מוליכך בדרך.  ב,יח ועתה, מה-לך לדרך מצריים, לשתות, מי שיחור; ומה-לך לדרך אשור, לשתות מי נהר.  ב,יט תייסרך רעתך, ומשובותייך תוכיחוך, ודעי וראי כי-רע ומר, עוזבך את-יהוה אלוהייך; ולא פחדתי אלייך, נאום-אדוניי יהוה צבאות.  ב,כ כי מעולם שברתי עולך, ניתקתי מוסרותייך, ותאמרי, לא אעבור:  כי על-כל-גבעה גבוהה, ותחת כל-עץ רענן, את, צועה זונה.  ב,כא ואנוכי נטעתיך שורק, כולו זרע אמת; ואיך נהפכת לי, סורי הגפן נוכרייה.  ב,כב כי אם-תכבסי בנתר, ותרבי-לך בורית--נכתם עוונך לפניי, נאום אדוניי יהוה.  ב,כג איך תאמרי לא נטמאתי, אחרי הבעלים לא הלכתי--ראי דרכך בגיא, דעי מה עשית:  בכרה קלה, משרכת דרכיה.  ב,כד פרא לימוד מדבר, באוות נפשה שאפה רוח--תאנתה, מי ישיבנה; כל-מבקשיה לא ייעפו, בחודשה ימצאונהא.  ב,כה מנעי רגלך מיחף, וגרונך מצמאה; ותאמרי נואש--לא, כי-אהבתי זרים ואחריהם אלך.  ב,כו כבושת גנב כי יימצא, כן הובישו בית ישראל; המה מלכיהם שריהם, וכוהניהם ונביאיהם.  ב,כז אומרים לעץ אבי אתה, ולאבן את ילידתנו, כי-פנו אליי עורף, ולא פנים; ובעת רעתם יאמרו, קומה והושיענו.  ב,כח ואיה אלוהיך, אשר עשית לך--יקומו, אם-יושיעוך בעת רעתך:  כי מספר עריך, היו אלוהיך יהודה.  {ס}

ב,כט למה תריבו, אליי; כולכם פשעתם בי, נאום-יהוה.  ב,ל לשוא הכיתי את-בניכם, מוסר לא לקחו; אכלה חרבכם נביאיכם, כאריה משחית.  ב,לא הדור, אתם ראו דבר-יהוה, המדבר הייתי לישראל, אם ארץ מאפליה; מדוע אמרו עמי, רדנו--לא-נבוא עוד, אליך.  ב,לב התשכח בתולה עדייה, כלה קישוריה; ועמי שכחוני, ימים אין מספר.  ב,לג מה-תיטיבי דרכך, לבקש אהבה; לכן גם את-הרעות, לימדת את-דרכייך.  ב,לד גם בכנפייך נמצאו, דם נפשות אביונים נקיים; לא-במחתרת מצאתים, כי על-כל-אלה.  ב,לה ותאמרי כי ניקיתי, אך שב אפו ממני; הנני נשפט אותך, על-אומרך לא חטאתי.  ב,לו מה-תזלי מאוד, לשנות את-דרכך; גם ממצריים תבושי, כאשר-בושת מאשור.  ב,לז גם מאת זה תצאי, וידייך על-ראשך:  כי-מאס יהוה במבטחייך, ולא תצליחי להם.  ג,א לאמור הן ישלח איש את-אשתו והלכה מאיתו והייתה לאיש-אחר, הישוב אליה עוד--הלוא חנוף תחנף, הארץ ההיא; ואת, זנית ריעים רבים--ושוב אליי, נאום-יהוה.  ג,ב שאי-עינייך על-שפיים וראי, איפה לא שוכבת--על-דרכים ישבת להם, כערבי במדבר; ותחניפי ארץ, בזנותייך וברעתך.  ג,ג ויימנעו רביבים, ומלקוש לא היה; ומצח אישה זונה היה לך, מיאנת היכלם.  ג,ד הלוא מעתה, קראת לי אבי; אלוף נעוריי, אתה.  ג,ה הינטור לעולם, אם-ישמור לנצח; הנה דיברת ותעשי הרעות, ותוכל.  {פ}

ג,ו ויאמר יהוה אליי, בימי יאשייהו המלך, הראית, אשר עשתה משובה ישראל; הולכה היא על-כל-הר גבוה, ואל-תחת כל-עץ רענן--ותזני-שם.  ג,ז ואומר, אחרי עשותה את-כל-אלה אליי תשוב--ולא-שבה; ותרא בגודה אחותה, יהודה.  ג,ח וארא, כי על-כל-אודות אשר נאפה משובה ישראל, שילחתיה, ואתן את-ספר כריתותיה אליה; ולא יראה בוגדה יהודה, אחותה--ותלך, ותיזן גם-היא.  ג,ט והיה מקול זנותה, ותחנף את-הארץ; ותנאף את-האבן, ואת-העץ.  ג,י וגם-בכל-זאת, לא-שבה אליי בגודה אחותה יהודה--בכל-ליבה:  כי אם-בשקר, נאום-יהוה.  {ס}

ג,יא ויאמר יהוה אליי, צידקה נפשה משובה ישראל, מבוגדה, יהודה.  ג,יב הלוך וקראת את-הדברים האלה צפונה, ואמרת שובה משובה ישראל נאום-יהוה--לא-אפיל פניי, בכם:  כי-חסיד אני נאום-יהוה, לא אטור לעולם.  ג,יג אך דעי עוונך, כי ביהוה אלוהייך פשעת; ותפזרי את-דרכייך לזרים, תחת כל-עץ רענן, ובקולי לא-שמעתם, נאום-יהוה.  ג,יד שובו בנים שובבים נאום-יהוה, כי אנוכי בעלתי בכם; ולקחתי אתכם אחד מעיר, ושניים ממשפחה, והבאתי אתכם, ציון.  ג,טו ונתתי לכם רועים, כליבי; ורעו אתכם, דעה והשכל.  ג,טז והיה כי תרבו ופריתם בארץ בימים ההמה, נאום-יהוה--לא-יאמרו עוד ארון ברית-יהוה, ולא יעלה על-לב; ולא יזכרו-בו ולא יפקודו, ולא ייעשה עוד.  ג,יז בעת ההיא, יקראו לירושלים כיסא יהוה, ונקוו אליה כל-הגויים לשם יהוה, לירושלים; ולא-ילכו עוד--אחרי, שרירות ליבם הרע.  {ס}

ג,יח בימים ההמה, ילכו בית-יהודה על-בית ישראל; ויבואו יחדיו, מארץ צפון, על-הארץ, אשר הנחלתי את-אבותיכם.  ג,יט ואנוכי אמרתי, איך אשיתך בבנים, ואתן-לך ארץ חמדה, נחלת צבי צבאות גויים; ואומר, אבי תקראי-לי, ומאחריי, לא תשובי.  ג,כ אכן בגדה אישה, מריעה; כן בגדתם בי בית ישראל, נאום-יהוה.  ג,כא קול על-שפיים נשמע, בכי תחנוני בני ישראל:  כי העוו את-דרכם, שכחו את-יהוה אלוהיהם.  ג,כב שובו בנים שובבים, ארפא משובותיכם; הננו אתאנו לך, כי אתה יהוה אלוהינו.  ג,כג אכן לשקר מגבעות, המון הרים; אכן ביהוה אלוהינו, תשועת ישראל.  ג,כד והבושת, אכלה את-יגיע אבותינו--מנעורינו:  את-צאנם, ואת-בקרם, את-בניהם, ואת-בנותיהם.  ג,כה נשכבה בבושתנו, ותכסנו כלימתנו--כי ליהוה אלוהינו חטאנו אנחנו ואבותינו, מנעורינו ועד-היום הזה; ולא שמענו, בקול יהוה אלוהינו.  {ס}

ד,א אם-תשוב ישראל נאום-יהוה אליי, תשוב; ואם-תסיר שיקוציך מפניי, ולא תנוד.  ד,ב ונשבעת, חי-יהוה, באמת, במשפט ובצדקה; והתברכו בו גויים, ובו יתהללו.  {ס}

ד,ג כי-כה אמר יהוה, לאיש יהודה ולירושלים, נירו לכם, ניר; ואל-תזרעו, אל-קוצים.  ד,ד הימולו ליהוה, והסירו עורלות לבבכם, איש יהודה, ויושבי ירושלים:  פן-תצא כאש חמתי, ובערה ואין מכבה--מפני, רוע מעלליכם.  ד,ה הגידו ביהודה, ובירושלים השמיעו, ואמרו, תקעו שופר בארץ; קראו מלאו ואמרו, היאספו ונבואה אל-ערי המבצר.  ד,ו שאו-נס ציונה, העיזו אל-תעמודו:  כי רעה, אנוכי מביא מצפון--ושבר גדול.  ד,ז עלה אריה, מסובכו, ומשחית גויים, נסע יצא ממקומו--לשום ארצך לשמה, ערייך תיצינה מאין יושב.  ד,ח על-זאת חגרו שקים, ספדו והילילו:  כי לא-שב חרון אף-יהוה, ממנו.  {פ}

ד,ט והיה ביום-ההוא נאום-יהוה, יאבד לב-המלך ולב השרים; ונשמו, הכוהנים, והנביאים, יתמהו.  {ס}

ד,י ואומר אהה אדוניי יהוה, אכן השא השאת לעם הזה ולירושלים לאמור, שלום, יהיה לכם; ונגעה חרב, עד-הנפש.  ד,יא בעת ההיא, ייאמר לעם-הזה ולירושלים, רוח צח שפיים במדבר, דרך בת-עמי--לא לזרות, ולא להבר.  ד,יב רוח מלא מאלה, יבוא לי; עתה, גם-אני אדבר משפטים אותם.  ד,יג הנה כעננים יעלה, וכסופה מרכבותיו--קלו מנשרים, סוסיו; אוי לנו, כי שודדנו.  ד,יד כבסי מרעה ליבך ירושלים, למען תיוושעי:  עד-מתיי תלין בקרבך, מחשבות אונך.  ד,טו כי קול מגיד, מדן; ומשמיע אוון, מהר אפריים.  ד,טז הזכירו לגויים, הנה השמיעו על-ירושלים, נוצרים באים, מארץ המרחק; וייתנו על-ערי יהודה, קולם.  ד,יז כשומרי שדיי, היו עליה מסביב:  כי-אותי מרתה, נאום-יהוה.  ד,יח דרכך, ומעללייך, עשה אלה, לך; זאת רעתך כי מר, כי נגע עד-ליבך.  {פ}

ד,יט מעיי מעיי אוחילה קירות ליבי, הומה-לי ליבי--לא אחריש:  כי קול שופר שמעת נפשי, תרועת מלחמה.  ד,כ שבר על-שבר נקרא, כי שודדה כל-הארץ; פתאום שודדו אוהליי, רגע יריעותיי.  ד,כא עד-מתיי, אראה-נס--אשמעה, קול שופר.  {פ}

ד,כב כי אוויל עמי, אותי לא ידעו--בנים סכלים המה, ולא נבונים המה; חכמים המה להרע, ולהיטיב לא ידעו.  ד,כג ראיתי, את-הארץ, והנה-תוהו, ובוהו; ואל-השמיים, ואין אורם.  ד,כד ראיתי, ההרים, והנה, רועשים; וכל-הגבעות, התקלקלו.  ד,כה ראיתי, והנה אין האדם; וכל-עוף השמיים, נדדו.  ד,כו ראיתי, והנה הכרמל המדבר; וכל-עריו, ניתצו מפני יהוה--מפני, חרון אפו.  {ס}

ד,כז כי-כה אמר יהוה, שממה תהיה כל-הארץ; וכלה, לא אעשה.  ד,כח על-זאת תאבל הארץ, וקדרו השמיים ממעל--על כי-דיברתי זמותי, ולא ניחמתי ולא-אשוב ממנה.  ד,כט מקול פרש ורומה קשת, בורחת כל-העיר--באו בעבים, ובכפים עלו:  כל-העיר עזובה, ואין-יושב בהן איש.  ד,ל ואת שדוד מה-תעשי, כי-תלבשי שני כי-תעדי עדי-זהב כי-תקרעי בפוך עינייך--לשוא, תתייפי:  מאסו-בך עוגבים, נפשך יבקשו.  ד,לא כי קול כחולה שמעתי, צרה כמבכירה--קול בת-ציון תתייפח, תפרש כפיה:  אוי-נא לי, כי-עייפה נפשי להורגים.  {פ}

ה,א שוטטו בחוצות ירושלים, וראו-נא ודעו ובקשו ברחובותיה, אם-תמצאו איש, אם-יש עושה משפט מבקש אמונה--ואסלח, לה.  ה,ב ואם חי-יהוה, יאמרו; לכן לשקר, יישבעו.  ה,ג יהוה, עיניך הלוא לאמונה--הכית אותם ולא-חלו, כיליתם מיאנו קחת מוסר; חיזקו פניהם מסלע, מיאנו לשוב.  ה,ד ואני אמרתי, אך-דלים הם; נואלו--כי לא ידעו דרך יהוה, משפט אלוהיהם.  ה,ה אלכה-לי אל-הגדולים, ואדברה אותם--כי המה ידעו דרך יהוה, משפט אלוהיהם; אך המה יחדיו שברו עול, ניתקו מוסרות.  ה,ו על-כן הכם אריה מיער, זאב ערבות ישודדם--נמר שוקד על-עריהם, כל-היוצא מהנה ייטרף:  כי רבו פשעיהם, עצמו משובותיהם.  ה,ז אי לזאת, אסלח-לך--בנייך עזבוני, ויישבעו בלא אלוהים; ואשביע אותם וינאפו, ובית זונה יתגודדו.  ה,ח סוסים מיוזנים, משכים היו; איש אל-אשת ריעהו, יצהלו.  ה,ט העל-אלה לא-אפקוד, נאום-יהוה; ואם בגוי אשר-כזה, לא תתנקם נפשי.  {ס}

ה,י עלו בשרותיה ושחתו, וכלה אל-תעשו; הסירו, נטישותיה, כי לא ליהוה, המה.  ה,יא כי בגוד בגדו בי, בית ישראל ובית יהודה--נאום-יהוה.  ה,יב כיחשו, ביהוה, ויאמרו, לא-הוא; ולא-תבוא עלינו רעה, וחרב ורעב לא נראה.  ה,יג והנביאים יהיו לרוח, והדיבר אין בהם; כה ייעשה, להם.  {ס}

ה,יד לכן, כה-אמר יהוה אלוהי צבאות, יען דברכם, את-הדבר הזה:  הנני נותן דבריי בפיך לאש, והעם הזה עצים--ואכלתם.  ה,טו הנני מביא עליכם גוי ממרחק בית ישראל, נאום-יהוה:  גוי איתן הוא, גוי מעולם הוא--גוי לא-תדע לשונו, ולא תשמע מה-ידבר.  ה,טז אשפתו, כקבר פתוח; כולם, גיבורים.  ה,יז ואכל קצירך ולחמך, יאכלו בניך ובנותיך--יאכל צאנך ובקרך, יאכל גפנך ותאנתך; ירושש ערי מבצריך, אשר אתה בוטח בהנה--בחרב.  ה,יח וגם בימים ההמה, נאום-יהוה, לא-אעשה איתכם, כלה.  ה,יט והיה, כי תאמרו, תחת מה עשה יהוה אלוהינו לנו, את-כל-אלה; ואמרת אליהם, כאשר עזבתם אותי ותעבדו אלוהי נכר בארצכם--כן תעבדו זרים, בארץ לא לכם.  {פ}

ה,כ הגידו זאת, בבית יעקוב; והשמיעוה ביהודה, לאמור.  ה,כא שמעו-נא זאת, עם סכל ואין לב:  עיניים להם ולא יראו, אוזניים להם ולא ישמעו.  ה,כב האותי לא-תיראו נאום-יהוה, אם מפניי לא תחילו, אשר-שמתי חול גבול לים, חוק-עולם ולא יעברנהו; ויתגעשו ולא יוכלו, והמו גליו ולא יעברונהו.  ה,כג ולעם הזה היה, לב סורר ומורה:  סרו, וילכו.  ה,כד ולא-אמרו בלבבם, נירא נא את-יהוה אלוהינו, הנותן גשם יורה ומלקוש, בעיתו; שבועות חוקות קציר, ישמור-לנו.  ה,כה עוונותיכם, הטו-אלה; וחטאותיכם, מנעו הטוב מכם.  ה,כו כי-נמצאו בעמי, רשעים:  ישור כשך יקושים, הציבו משחית אנשים ילכודו.  ה,כז ככלוב מלא עוף, כן בתיהם מלאים מרמה; על-כן גדלו, ויעשירו.  ה,כח שמנו עשתו, גם עברו דברי-רע--דין לא-דנו, דין יתום ויצליחו; ומשפט אביונים, לא שפטו.  ה,כט העל-אלה לא-אפקוד, נאום-יהוה; אם בגוי אשר-כזה, לא תתנקם נפשי.  {ס}

ה,ל שמה, ושערורה, נהייתה, בארץ.  ה,לא הנביאים ניבאו בשקר, והכוהנים ירדו על-ידיהם, ועמי, אהבו כן; ומה-תעשו, לאחריתה.  ו,א העיזו בני בנימין, מקרב ירושלים, ובתקוע תקעו שופר, ועל-בית הכרם שאו משאת:  כי רעה נשקפה מצפון, ושבר גדול.  ו,ב הנווה, והמעונגה, דמיתי, בת-ציון.  ו,ג אליה יבואו רועים, ועדריהם; תקעו עליה אוהלים סביב, רעו איש את-ידו.  ו,ד קדשו עליה מלחמה, קומו ונעלה בצוהריים; אוי לנו כי-פנה היום, כי יינטו צללי-ערב.  ו,ה קומו ונעלה בלילה, ונשחיתה ארמנותיה.  {פ}

ו,ו כי כה אמר, יהוה צבאות, כרתו עצה, ושפכו על-ירושלים סוללה; היא העיר הופקד, כולה עושק בקרבה.  ו,ז כהקיר ביר מימיה, כן הקרה רעתה; חמס ושוד יישמע בה על-פניי, תמיד--חולי ומכה.  ו,ח היווסרי, ירושלים--פן-תיקע נפשי, ממך:  פן-אשימך שממה, ארץ לא נושבה.  {פ}

ו,ט כה אמר יהוה צבאות, עולל יעוללו כגפן שארית ישראל; השב, ידך, כבוצר, על-סלסילות.  ו,י על-מי אדברה ואעידה, וישמעו--הנה ערלה אוזנם, ולא יוכלו להקשיב; הנה דבר-יהוה, היה להם לחרפה--לא יחפצו-בו.  ו,יא ואת חמת יהוה מלאתי, נלאיתי הכיל--שפוך על-עולל בחוץ, ועל סוד בחורים יחדיו:  כי-גם-איש עם-אישה יילכדו, זקן עם-מלא ימים.  ו,יב ונסבו בתיהם לאחרים, שדות ונשים יחדיו:  כי-אטה את-ידי על-יושבי הארץ, נאום-יהוה.  ו,יג כי מקטנם ועד-גדולם, כולו בוצע בצע; ומנביא, ועד-כוהן--כולו, עושה שקר.  ו,יד וירפאו את-שבר עמי, על-נקלה--לאמור, שלום שלום; ואין, שלום.  ו,טו הובישו, כי תועבה עשו; גם-בוש לא-יבושו, גם-הכלים לא ידעו--לכן ייפלו בנופלים בעת-פקדתים ייכשלו, אמר יהוה.  {ס}

ו,טז כה אמר יהוה עמדו על-דרכים וראו ושאלו לנתיבות עולם, אי-זה דרך הטוב ולכו-בה, ומצאו מרגוע, לנפשכם; ויאמרו, לא נלך.  ו,יז והקימותי עליכם צופים, הקשיבו לקול שופר; ויאמרו, לא נקשיב.  ו,יח לכן, שמעו הגויים; ודעי עדה, את-אשר-בם.  ו,יט שמעי הארץ--הנה אנוכי מביא רעה אל-העם הזה, פרי מחשבותם:  כי על-דבריי לא הקשיבו, ותורתי וימאסו-בה.  ו,כ למה-זה לי לבונה משבא תבוא, וקנה הטוב מארץ מרחק; עולותיכם לא לרצון, וזבחיכם לא-ערבו לי.  ו,כא לכן, כה אמר יהוה, הנני נותן אל-העם הזה, מכשולים; וכשלו בם אבות ובנים יחדיו, שכן וריעו--ואבדו.  {פ}

ו,כב כה אמר יהוה, הנה עם בא מארץ צפון; וגוי גדול, ייעור מירכתי-ארץ.  ו,כג קשת וכידון יחזיקו, אכזרי הוא ולא ירחמו, קולם כים יהמה, ועל-סוסים ירכבו; ערוך, כאיש למלחמה, עלייך, בת-ציון.  ו,כד שמענו את-שומעו, רפו ידינו; צרה, החזיקתנו--חיל, כיולדה.  ו,כה אל-תצאו השדה, ובדרך אל-תלכו:  כי חרב לאויב, מגור מסביב.  ו,כו בת-עמי חגרי-שק, והתפלשי באפר--אבל יחיד עשי לך, מספד תמרורים:  כי פתאום, יבוא השודד עלינו.  ו,כז בחון נתתיך בעמי, מבצר; ותדע, ובחנת את-דרכם.  ו,כח כולם סרי סוררים, הולכי רכיל נחושת וברזל; כולם משחיתים, המה.  ו,כט נחר מפוח, מאש תם עופרת--לשוא צרף צרוף, ורעים לא ניתקו.  ו,ל כסף נמאס, קראו להם:  כי-מאס יהוה, בהם.  {פ}

ז,א הדבר אשר היה אל-ירמיהו, מאת יהוה לאמור.  ז,ב עמוד, בשער בית יהוה, וקראת שם, את-הדבר הזה; ואמרת שמעו דבר-יהוה, כל-יהודה הבאים בשערים האלה, להשתחוות, ליהוה.  {ס}

ז,ג כה-אמר יהוה צבאות, אלוהי ישראל, היטיבו דרכיכם, ומעלליכם; ואשכנה אתכם, במקום הזה.  ז,ד אל-תבטחו לכם, אל-דברי השקר לאמור:  היכל יהוה היכל יהוה, היכל יהוה המה.  ז,ה כי אם-היטב תיטיבו, את-דרכיכם ואת-מעלליכם:  אם-עשה תעשו משפט, בין איש ובין ריעהו.  ז,ו גר יתום ואלמנה, לא תעשוקו, ודם נקי, אל-תשפכו במקום הזה; ואחרי אלוהים אחרים לא תלכו, לרע לכם.  ז,ז ושיכנתי אתכם, במקום הזה--בארץ, אשר נתתי לאבותיכם:  למן-עולם, ועד-עולם.  ז,ח הנה אתם בוטחים לכם, על-דברי השקר--לבלתי, הועיל.  ז,ט הגנוב רצוח ונאוף, והישבע לשקר וקטר לבעל; והלוך, אחרי אלוהים אחרים--אשר לא-ידעתם.  ז,י ובאתם ועמדתם לפניי, בבית הזה אשר נקרא-שמי עליו, ואמרתם, ניצלנו--למען עשות, את כל-התועבות האלה.  ז,יא המערת פריצים, היה הבית הזה אשר-נקרא-שמי עליו--בעיניכם; גם אנוכי הנה ראיתי, נאום-יהוה.  ז,יב כי לכו-נא, אל-מקומי אשר בשילה, אשר שכנתי שמי שם, בראשונה; וראו, את אשר-עשיתי לו, מפני, רעת עמי ישראל.  ז,יג ועתה, יען עשותכם את-כל-המעשים האלה--נאום-יהוה; ואדבר אליכם השכם ודבר, ולא שמעתם, ואקרא אתכם, ולא עניתם.  ז,יד ועשיתי לבית אשר נקרא-שמי עליו, אשר אתם בוטחים בו, ולמקום, אשר-נתתי לכם ולאבותיכם--כאשר עשיתי, לשילה.  ז,טו והשלכתי אתכם, מעל פניי, כאשר השלכתי את-כל-אחיכם, את כל-זרע אפריים.  {פ}

ז,טז ואתה אל-תתפלל בעד-העם הזה, ואל-תישא בעדם רינה ותפילה--ואל-תפגע-בי:  כי-אינני שומע, אותך.  ז,יז האינך רואה, מה המה עושים בערי יהודה, ובחוצות, ירושלים.  ז,יח הבנים מלקטים עצים, והאבות מבערים את-האש, והנשים, לשות בצק:  לעשות כוונים למלכת השמיים, והסך נסכים לאלוהים אחרים--למען, הכעיסני.  ז,יט האותי הם מכעיסים, נאום-יהוה; הלוא אותם, למען בושת פניהם.  ז,כ לכן כה-אמר אדוניי יהוה, הנה אפי וחמתי ניתכת אל-המקום הזה, על-האדם ועל-הבהמה, ועל-עץ השדה ועל-פרי האדמה; ובערה, ולא תכבה.  {פ}

ז,כא כה אמר יהוה צבאות, אלוהי ישראל:  עולותיכם ספו על-זבחיכם, ואכלו בשר.  ז,כב כי לא-דיברתי את-אבותיכם, ולא ציוויתים, ביום הוציאי אותם, מארץ מצריים--על-דברי עולה, וזבח.  ז,כג כי אם-את-הדבר הזה ציוויתי אותם לאמור, שמעו בקולי--והייתי לכם לאלוהים, ואתם תהיו-לי לעם; והלכתם, בכל-הדרך אשר אצווה אתכם, למען, ייטב לכם.  ז,כד ולא שמעו, ולא-הטו את-אוזנם, וילכו במועצות, בשרירות ליבם הרע; ויהיו לאחור, ולא לפנים.  ז,כה למן-היום, אשר יצאו אבותיכם מארץ מצריים, עד, היום הזה--ואשלח אליכם את-כל-עבדיי הנביאים, יום השכם ושלוח.  ז,כו ולא שמעו אליי, ולא הטו את-אוזנם; ויקשו, את-עורפם--הרעו, מאבותם.  ז,כז ודיברת אליהם את-כל-הדברים האלה, ולא ישמעו אליך; וקראת אליהם, ולא יענוך.  ז,כח ואמרת אליהם, זה הגוי אשר לא-שמעו בקול יהוה אלוהיו, ולא לקחו, מוסר; אבדה, האמונה, ונכרתה, מפיהם.  {ס}

ז,כט גוזי נזרך והשליכי, ושאי על-שפיים קינה:  כי מאס יהוה, וייטוש את-דור עברתו.  ז,ל כי-עשו בני-יהודה הרע בעיניי, נאום-יהוה:  שמו שיקוציהם, בבית אשר-נקרא-שמי עליו--לטמאו.  ז,לא ובנו במות התופת, אשר בגיא בן-הינום, לשרוף את-בניהם ואת-בנותיהם, באש--אשר לא ציוויתי, ולא עלתה על-ליבי.  {פ}

ז,לב לכן הנה-ימים באים, נאום-יהוה, ולא-ייאמר עוד התופת וגיא בן-הינום, כי אם-גיא ההריגה; וקברו בתופת, מאין מקום.  ז,לג והייתה נבלת העם הזה, למאכל, לעוף השמיים, ולבהמת הארץ; ואין, מחריד.  ז,לד והשבתי מערי יהודה, ומחוצות ירושלים, קול ששון וקול שמחה, קול חתן וקול כלה:  כי לחורבה, תהיה הארץ.  ח,א בעת ההיא נאום-יהוה יוציאו את-עצמות מלכי-יהודה ואת-עצמות-שריו ואת-עצמות הכוהנים ואת עצמות הנביאים, ואת עצמות יושבי-ירושלים--מקבריהם.  ח,ב ושטחום לשמש ולירח ולכול צבא השמיים, אשר אהבום ואשר עבדום ואשר הלכו אחריהם, ואשר דרשום, ואשר השתחוו להם:  לא ייאספו ולא ייקברו, לדומן על-פני האדמה יהיו.  ח,ג ונבחר מוות, מחיים, לכול השארית הנשארים, מן-המשפחה הרעה הזאת--בכל-המקומות הנשארים אשר הדחתים שם, נאום יהוה צבאות.  {ס}

ח,ד ואמרת אליהם, כה אמר יהוה, הייפלו, ולא יקומו; אם-ישוב, ולא ישוב.  ח,ה מדוע שובבה העם הזה, ירושלים--משובה ניצחת; החזיקו, בתרמית--מיאנו, לשוב.  ח,ו הקשבתי ואשמע, לא-כן ידברו--אין איש ניחם על-רעתו, לאמור מה עשיתי; כולו, שב במרוצתם, כסוס שוטף, במלחמה.  ח,ז גם-חסידה בשמיים, ידעה מועדיה, ותור וסיס ועגור, שמרו את-עת בואנה; ועמי--לא ידעו, את משפט יהוה.  ח,ח איכה תאמרו חכמים אנחנו, ותורת יהוה איתנו; אכן הנה לשקר עשה, עט שקר סופרים.  ח,ט הובישו חכמים, חתו ויילכדו; הנה בדבר-יהוה מאסו, וחכמת מה להם.  ח,י לכן אתן את-נשיהם לאחרים, שדותיהם ליורשים--כי מקטון ועד-גדול, כולו בוצע בצע:  מנביא, ועד-כוהן--כולו, עושה שקר.  ח,יא וירפו את-שבר בת-עמי, על-נקלה--לאמור, שלום שלום; ואין, שלום.  ח,יב הובישו, כי תועבה עשו; גם-בוש לא-יבושו, והיכלם לא ידעו--לכן ייפלו בנופלים בעת פקודתם ייכשלו, אמר יהוה.  {פ}

ח,יג אסוף אסיפם, נאום-יהוה; אין ענבים בגפן ואין תאנים בתאנה, והעלה נבל--ואתן להם, יעברום.  ח,יד על-מה, אנחנו יושבים--היאספו ונבוא אל-ערי המבצר, ונידמה-שם:  כי יהוה אלוהינו הדימנו וישקנו מי-ראש, כי חטאנו ליהוה.  ח,טו קווה לשלום, ואין טוב; לעת מרפא, והנה בעתה.  ח,טז מדן נשמע, נחרת סוסיו--מקול מצהלות אביריו, רעשה כל-הארץ; ויבואו, ויאכלו ארץ ומלואה--עיר, ויושבי בה.  {פ}

ח,יז כי הנני משלח בכם, נחשים צפעונים, אשר אין-להם, לחש; ונישכו אתכם, נאום-יהוה.  {ס}

ח,יח מבליגיתי, עלי יגון; עליי, ליבי דווי.  ח,יט הנה-קול שוועת בת-עמי, מארץ מרחקים, היהוה אין בציון, אם-מלכה אין בה; מדוע, הכעיסוני בפסיליהם--בהבלי נכר.  ח,כ עבר קציר, כלה קיץ; ואנחנו, לא נושענו.  ח,כא על-שבר בת-עמי, הושברתי; קדרתי, שמה החזיקתני.  ח,כב הצורי אין בגלעד, אם-רופא אין שם:  כי, מדוע לא עלתה, ארוכת, בת-עמי.  {ס}

ח,כג מי-ייתן ראשי מים, ועיני מקור דמעה; ואבכה יומם ולילה, את חללי בת-עמי.  {ס}

ט,א מי-ייתנני במדבר, מלון אורחים, ואעזבה את-עמי, ואלכה מאיתם:  כי כולם מנאפים, עצרת בוגדים.  ט,ב וידרכו את-לשונם קשתם שקר, ולא לאמונה גברו בארץ:  כי מרעה אל-רעה יצאו ואותי לא-ידעו, נאום-יהוה.  ט,ג איש מריעהו הישמרו, ועל-כל-אח אל-תבטחו:  כי כל-אח עקוב יעקוב, וכל-ריע רכיל יהלוך.  ט,ד ואיש בריעהו יהתלו, ואמת לא ידברו; לימדו לשונם דבר-שקר, העווה נלאו.  ט,ה שבתך, בתוך מרמה; במרמה מיאנו דעת-אותי, נאום-יהוה.  {ס}

ט,ו לכן, כה אמר יהוה צבאות, הנני צורפם, ובחנתים:  כי-איך אעשה, מפני בת-עמי.  ט,ז חץ שחוט לשונם, מרמה דיבר; בפיו, שלום את-ריעהו ידבר, ובקרבו, ישים אורבו.  ט,ח העל-אלה לא-אפקוד-בם, נאום-יהוה; אם בגוי אשר-כזה, לא תתנקם נפשי.  {ס}

ט,ט על-ההרים אשא בכי ונהי, ועל-נאות מדבר קינה--כי ניצתו מבלי-איש עובר, ולא שמעו קול מקנה; מעוף השמיים ועד-בהמה, נדדו הלכו.  ט,י ונתתי את-ירושלים לגלים, מעון תנים; ואת-ערי יהודה אתן שממה, מבלי יושב.  {ס}

ט,יא מי-האיש החכם ויבן את-זאת, ואשר דיבר פי-יהוה אליו ויגידה; על-מה אבדה הארץ, ניצתה כמדבר מבלי עובר.  {ס}

ט,יב ויאמר יהוה--על-עוזבם את-תורתי, אשר נתתי לפניהם; ולא-שמעו בקולי, ולא-הלכו בה.  ט,יג וילכו, אחרי שרירות ליבם--ואחרי, הבעלים, אשר לימדום, אבותם.  {פ}

ט,יד לכן, כה-אמר יהוה צבאות אלוהי ישראל, הנני מאכילם את-העם הזה, לענה; והשקיתים, מי-ראש.  ט,טו והפיצותים, בגויים, אשר לא ידעו, המה ואבותם; ושילחתי אחריהם את-החרב, עד כלותי אותם.  {פ}

ט,טז כה אמר יהוה צבאות, התבוננו וקראו למקוננות ותבואינה; ואל-החכמות שלחו, ותבואנה.  ט,יז ותמהרנה, ותישאנה עלינו נהי; ותרדנה עינינו דמעה, ועפעפינו ייזלו-מים.  ט,יח כי קול נהי נשמע מציון, איך שודדנו; בושנו מאוד כי-עזבנו ארץ, כי השליכו משכנותינו.  {ס}

ט,יט כי-שמענה נשים דבר-יהוה, ותיקח אוזנכם דבר-פיו; ולמדנה בנותיכם נהי, ואישה רעותה קינה.  ט,כ כי-עלה מוות בחלונינו, בא בארמנותינו--להכרית עולל מחוץ, בחורים מרחובות.  ט,כא דבר, כה נאום-יהוה, ונפלה נבלת האדם, כדומן על-פני השדה; וכעמיר מאחרי הקוצר, ואין מאסף.  {ס}

ט,כב כה אמר יהוה, אל-יתהלל חכם בחכמתו, ואל-יתהלל הגיבור, בגבורתו; אל-יתהלל עשיר, בעושרו.  ט,כג כי אם-בזאת יתהלל המתהלל, השכל וידוע אותי--כי אני יהוה, עושה חסד משפט וצדקה בארץ:  כי-באלה חפצתי, נאום-יהוה.  {ס}

ט,כד הנה ימים באים, נאום-יהוה, ופקדתי, על-כל-מול בעורלה.  ט,כה על-מצריים ועל-יהודה, ועל-אדום ועל-בני עמון ועל-מואב, ועל כל-קצוצי פיאה, היושבים במדבר--כי כל-הגויים ערלים, וכל-בית ישראל ערלי-לב.  {פ}

י,א שמעו את-הדבר, אשר דיבר יהוה עליכם--בית ישראל.  י,ב כה אמר יהוה, אל-דרך הגויים אל-תלמדו, ומאותות השמיים, אל-תיחתו:  כי-ייחתו הגויים, מהמה.  י,ג כי-חוקות העמים, הבל הוא:  כי-עץ מיער כרתו, מעשה ידי-חרש במעצד.  י,ד בכסף ובזהב, ייפהו; במסמרות ובמקבות יחזקום, ולא יפיק.  י,ה כתומר מקשה המה ולא ידברו, נשוא יינשאו כי לא יצעדו; אל-תיראו מהם כי-לא ירעו, וגם-היטב אין אותם.  {פ}

י,ו מאין כמוך, יהוה:  גדול אתה וגדול שמך, בגבורה.  י,ז מי לא ייראך מלך הגויים, כי לך יאתה:  כי בכל-חכמי הגויים ובכל-מלכותם, מאין כמוך.  י,ח ובאחת, יבערו ויכסלו; מוסר הבלים, עץ הוא.  י,ט כסף מרוקע מתרשיש יובא, וזהב מאופז--מעשה חרש, וידי צורף; תכלת וארגמן לבושם, מעשה חכמים כולם.  י,י ויהוה אלוהים אמת, הוא-אלוהים חיים ומלך עולם; מקצפו תרעש הארץ, ולא-יכילו גויים זעמו.  {פ}

י,יא כדנה, תאמרון להום, אלהיא, די-שמיא וארקא לא עבדו; יאבדו מארעא ומן-תחות שמיא, אלה.  {ס}

י,יב עושה ארץ בכוחו, מכין תבל בחכמתו; ובתבונתו, נטה שמיים.  י,יג לקול תיתו המון מים, בשמיים, ויעלה נשיאים, מקצה הארץ; ברקים למטר עשה, ויוצא רוח מאוצרותיו.  י,יד נבער כל-אדם מדעת, הוביש כל-צורף מפסל:  כי שקר נסכו, ולא-רוח בם.  י,טו הבל המה, מעשה תעתועים; בעת פקודתם, יאבדו.  י,טז לא-כאלה חלק יעקוב, כי-יוצר הכול הוא, וישראל, שבט נחלתו:  יהוה צבאות, שמו.  {ס}

י,יז אספי מארץ, כנעתך--יושבת, במצור.  {ס}

י,יח כי-כה אמר יהוה, הנני קולע את-יושבי הארץ בפעם הזאת; והצרותי להם, למען ימצאו.  {ס}

י,יט אוי לי על-שברי, נחלה מכתי; ואני אמרתי, אך זה חולי ואשאנו.  י,כ אוהלי שודד, וכל-מיתריי ניתקו; בניי יצאוני, ואינם--אין-נוטה עוד אוהלי, ומקים יריעותיי.  י,כא כי נבערו הרועים, ואת-יהוה לא דרשו; על-כן לא השכילו, וכל-מרעיתם נפוצה.  {פ}

י,כב קול שמועה הנה באה, ורעש גדול מארץ צפון:  לשום את-ערי יהודה, שממה--מעון תנים.  {ס}

י,כג ידעתי יהוה, כי לא לאדם דרכו; לא-לאיש הולך, והכין את-צעדו.  י,כד יסרני יהוה, אך-במשפט:  אל-באפך, פן-תמעיטני.  י,כה שפוך חמתך, על-הגויים אשר לא-ידעוך, ועל משפחות, אשר בשמך לא קראו:  כי-אכלו את-יעקוב, ואכלוהו ויכלוהו, ואת-נווהו, השמו.  {פ}

יא,א הדבר אשר היה אל-ירמיהו, מאת יהוה לאמור.  יא,ב שמעו, את-דברי הברית הזאת; ודיברתם אל-איש יהודה, ועל-יושבי ירושלים.  יא,ג ואמרת אליהם, כה-אמר יהוה אלוהי ישראל:  ארור האיש--אשר לא ישמע, את-דברי הברית הזאת.  יא,ד אשר ציוויתי את-אבותיכם ביום הוציאי-אותם מארץ-מצריים מכור הברזל לאמור, שמעו בקולי ועשיתם אותם, ככול אשר-אצווה, אתכם; והייתם לי, לעם, ואנוכי, אהיה לכם לאלוהים.  יא,ה למען הקים את-השבועה אשר-נשבעתי לאבותיכם, לתת להם ארץ זבת חלב ודבש--כיום הזה; ואען ואומר, אמן יהוה.  {פ}

יא,ו ויאמר יהוה, אליי, קרא את-כל-הדברים האלה בערי יהודה, ובחוצות ירושלים לאמור:  שמעו, את-דברי הברית הזאת, ועשיתם, אותם.  יא,ז כי העד העידותי באבותיכם, ביום העלותי אותם מארץ מצריים ועד-היום הזה, השכם והעד, לאמור:  שמעו, בקולי.  יא,ח ולא שמעו, ולא-הטו את-אוזנם, וילכו, איש בשרירות ליבם הרע; ואביא עליהם את-כל-דברי הברית-הזאת, אשר-ציוויתי לעשות--ולא עשו.  {ס}

יא,ט ויאמר יהוה, אליי:  נמצא-קשר באיש יהודה, וביושבי ירושלים.  יא,י שבו על-עוונות אבותם הראשונים, אשר מיאנו לשמוע את-דבריי, והמה הלכו אחרי אלוהים אחרים, לעובדם; הפרו בית-ישראל, ובית יהודה, את-בריתי, אשר כרתי את-אבותם.  {ס}

יא,יא לכן, כה אמר יהוה, הנני מביא אליהם רעה, אשר לא-יוכלו לצאת ממנה; וזעקו אליי, ולא אשמע אליהם.  יא,יב והלכו ערי יהודה, ויושבי ירושלים, וזעקו אל-האלוהים, אשר הם מקטרים להם; והושע לא-יושיעו להם, בעת רעתם.  יא,יג כי מספר עריך, היו אלוהיך יהודה; ומספר חוצות ירושלים, שמתם מזבחות לבושת--מזבחות, לקטר לבעל.  {ס}

יא,יד ואתה, אל-תתפלל בעד-העם הזה, ואל-תישא בעדם, רינה ותפילה:  כי אינני שומע, בעת קוראם אליי--בעד רעתם.  {ס}

יא,טו מה לידידי בביתי, עשותה המזימתה הרבים, ובשר-קודש, יעברו מעלייך:  כי רעתכי, אז תעלוזי.  יא,טז זית רענן יפה פרי-תואר, קרא יהוה שמך--לקול המולה גדולה, הצית אש עליה, ורעו, דלייותיו.  יא,יז ויהוה צבאות הנוטע אותך, דיבר עלייך רעה:  בגלל רעת בית-ישראל ובית יהודה, אשר עשו להם להכעיסני--לקטר לבעל.  {פ}

יא,יח ויהוה הודיעני, ואדעה; אז, הראיתני מעלליהם.  יא,יט ואני, ככבש אלוף יובל לטבוח; ולא-ידעתי כי-עליי חשבו מחשבות, נשחיתה עץ בלחמו ונכרתנו מארץ חיים--ושמו, לא-ייזכר עוד.  יא,כ ויהוה צבאות שופט צדק, בוחן כליות ולב; אראה נקמתך מהם, כי אליך גיליתי את-ריבי.  {ס}

יא,כא לכן, כה-אמר יהוה על-אנשי ענתות, המבקשים את-נפשך, לאמור:  לא תינבא בשם יהוה, ולא תמות בידנו.  {פ}

יא,כב לכן, כה אמר יהוה צבאות, הנני פוקד, עליהם:  הבחורים, ימותו בחרב, בניהם ובנותיהם, ימותו ברעב.  יא,כג ושארית, לא תהיה להם:  כי-אביא רעה אל-אנשי ענתות, שנת פקודתם.  {ס}

יב,א צדיק אתה יהוה, כי אריב אליך; אך משפטים, אדבר אותך, מדוע דרך רשעים צלחה, שלו כל-בוגדי בגד.  יב,ב נטעתם, גם-שורשו--ילכו, גם-עשו פרי; קרוב אתה בפיהם, ורחוק מכליותיהם.  יב,ג ואתה יהוה, ידעתני--תראני, ובחנת ליבי איתך; התיקם כצאן לטבחה, והקדישם ליום הריגה.  {פ}

יב,ד עד-מתיי תאבל הארץ, ועשב כל-השדה ייבש; מרעת יושבי-בה, ספתה בהמות ועוף--כי אמרו, לא יראה את-אחריתנו.  יב,ה כי את-רגלים רצת וילאוך, ואיך תתחרה את-הסוסים; ובארץ שלום אתה בוטח, ואיך תעשה בגאון הירדן.  יב,ו כי גם-אחיך ובית-אביך, גם-המה בגדו בך--גם-המה קראו אחריך, מלא; אל-תאמן בם, כי-ידברו אליך טובות.  {ס}

יב,ז עזבתי, את-ביתי--נטשתי, את-נחלתי; נתתי את-ידידות נפשי, בכף אויביה.  יב,ח הייתה-לי נחלתי, כאריה ביער; נתנה עליי בקולה, על-כן שנאתיה.  יב,ט העיט צבוע נחלתי לי, העיט סביב עליה; לכו, אספו כל-חית השדה--היתיו לאוכלה.  יב,י רועים רבים שיחתו כרמי, בוססו את-חלקתי; נתנו את-חלקת חמדתי, למדבר שממה.  יב,יא שמה, לשממה--אבלה עליי, שממה; נשמה, כל-הארץ, כי אין איש, שם על-לב.  יב,יב על-כל-שפיים במדבר, באו שודדים, כי חרב ליהוה אוכלה, מקצה-ארץ ועד-קצה הארץ:  אין שלום, לכל-בשר.  {ס}

יב,יג זרעו חיטים וקוצים קצרו, נחלו לא יועילו; ובושו, מתבואותיכם, מחרון, אף-יהוה.  {פ}

יב,יד כה אמר יהוה, על-כל-שכניי הרעים, הנוגעים בנחלה, אשר-הנחלתי את-עמי את-ישראל:  הנני נותשם מעל אדמתם, ואת-בית יהודה אתוש מתוכם.  יב,טו והיה, אחרי נותשי אותם, אשוב, וריחמתים; והשיבותים איש לנחלתו, ואיש לארצו.  יב,טז והיה אם-למוד ילמדו את-דרכי עמי להישבע בשמי, חי-יהוה, כאשר לימדו את-עמי, להישבע בבעל--ונבנו, בתוך עמי.  יב,יז ואם, לא ישמעו:  ונתשתי את-הגוי ההוא, נתוש ואבד--נאום-יהוה.  {ס}

יג,א כה-אמר יהוה אליי, הלוך וקנית לך איזור פשתים, ושמתו, על-מותניך; ובמים, לא תביאהו.  יג,ב ואקנה את-האיזור, כדבר יהוה; ואשים, על-מותניי.  {פ}

יג,ג ויהי דבר-יהוה אליי, שנית לאמור.  יג,ד קח את-האיזור אשר קנית, אשר על-מותניך; וקום לך פרתה, וטומנהו שם בנקיק הסלע.  יג,ה ואלך, ואטמנהו בפרת, כאשר ציווה יהוה, אותי.  יג,ו ויהי, מקץ ימים רבים; ויאמר יהוה אליי, קום לך פרתה, וקח משם את-האיזור, אשר ציוויתיך לטומנו-שם.  יג,ז ואלך פרתה--ואחפור ואקח את-האיזור, מן-המקום אשר-טמנתיו שמה; והנה נשחת האיזור, לא יצלח לכול.  {פ}

יג,ח ויהי דבר-יהוה, אליי לאמור.  יג,ט כה, אמר יהוה:  ככה אשחית את-גאון יהודה, ואת-גאון ירושלים--הרב.  יג,י העם הזה הרע המאנים לשמוע את-דבריי, ההולכים בשרירות ליבם, וילכו אחרי אלוהים אחרים, לעובדם ולהשתחוות להם; ויהי כאיזור הזה, אשר לא-יצלח לכול.  {ס}

יג,יא כי כאשר ידבק האיזור אל-מותני-איש, כן הדבקתי אליי את-כל-בית ישראל ואת-כל-בית יהודה נאום-יהוה, להיות לי לעם, ולשם ולתהילה ולתפארת; ולא, שמעו.  יג,יב ואמרת אליהם את-הדבר הזה,  {ס}  כה-אמר יהוה אלוהי ישראל, כל-נבל, יימלא יין; ואמרו אליך--הידוע לא נדע, כי כל-נבל יימלא יין.  יג,יג ואמרת אליהם כה-אמר יהוה, הנני ממלא את-כל-יושבי הארץ הזאת ואת-המלכים היושבים לדויד על-כיסאו ואת-הכוהנים ואת-הנביאים ואת כל-יושבי ירושלים--שיכרון.  יג,יד וניפצתים איש אל-אחיו והאבות והבנים, יחדיו--נאום-יהוה; לא-אחמול ולא-אחוס ולא ארחם, מהשחיתם.  יג,טו שמעו והאזינו, אל-תגבהו:  כי יהוה, דיבר.  יג,טז תנו ליהוה אלוהיכם כבוד בטרם יחשיך, ובטרם יתנגפו רגליכם על-הרי נשף; וקיוויתם לאור ושמה לצלמוות, ושית לערפל.  יג,יז ואם לא תשמעוה, במסתרים תבכה-נפשי מפני גווה; ודמוע תדמע ותרד עיני, דמעה, כי נשבה, עדר יהוה.  {ס}

יג,יח אמור למלך ולגבירה, השפילו שבו:  כי ירד מראשותיכם, עטרת תפארתכם.  יג,יט ערי הנגב סוגרו, ואין פותח; הוגלת יהודה כולה, הוגלת שלומים.  {ס}

יג,כ שאו עיניכם וראו, הבאים מצפון; איה, העדר נתן-לך--צאן, תפארתך.  יג,כא מה-תאמרי, כי-יפקוד עלייך, ואת לימדת אותם עלייך אלופים, לראש; הלוא חבלים יאחזוך, כמו אשת לידה.  יג,כב וכי תאמרי בלבבך, מדוע קראוני אלה; ברוב עוונך נגלו שולייך, נחמסו עקבייך.  יג,כג היהפוך כושי עורו, ונמר חברבורותיו; גם-אתם תוכלו להיטיב, לימודי הרע.  יג,כד ואפיצם, כקש-עובר, לרוח, מדבר.  יג,כה זה גורלך מנת-מידייך מאיתי, נאום-יהוה, אשר שכחת אותי, ותבטחי בשקר.  יג,כו וגם-אני חשפתי שולייך, על-פנייך; ונראה, קלונך.  יג,כז ניאופייך ומצהלותייך, זימת זנותך, על-גבעות בשדה, ראיתי שיקוצייך; אוי לך, ירושלים--לא תטהרי, אחרי מתיי עוד.  {ס}

יד,א אשר היה דבר-יהוה אל-ירמיהו, על-דברי הבצרות.  יד,ב אבלה יהודה, ושעריה אומללו קדרו לארץ; וצווחת ירושלים, עלתה.  יד,ג ואדיריהם, שלחו צעיריהם למים; באו על-גבים לא-מצאו מים, שבו כליהם ריקם--בושו והוכלמו, וחפו ראשם.  יד,ד בעבור האדמה חתה, כי לא-היה גשם בארץ; בושו איכרים, חפו ראשם.  יד,ה כי גם-איילת בשדה, ילדה ועזוב:  כי לא-היה, דשא.  יד,ו ופראים עמדו על-שפיים, שאפו רוח כתנים; כלו עיניהם, כי-אין עשב.  יד,ז אם-עוונינו, ענו בנו--יהוה, עשה למען שמך:  כי-רבו משובותינו, לך חטאנו.  יד,ח מקוה, ישראל, מושיעו, בעת צרה--למה תהיה כגר בארץ, וכאורח נטה ללון.  יד,ט למה תהיה כאיש נדהם, כגיבור לא-יוכל להושיע; ואתה בקרבנו יהוה, ושמך עלינו נקרא--אל-תניחנו.  {ס}

יד,י כה-אמר יהוה לעם הזה, כן אהבו לנוע--רגליהם, לא חשכו; ויהוה, לא רצם--עתה יזכור עוונם, ויפקוד חטאותם.  {פ}

יד,יא ויאמר יהוה, אליי:  אל-תתפלל בעד-העם הזה, לטובה.  יד,יב כי יצומו, אינני שומע אל-רינתם, וכי יעלו עולה ומנחה, אינני רוצם:  כי, בחרב וברעב ובדבר, אנוכי, מכלה אותם.  {ס}

יד,יג ואומר אהה אדוניי יהוה, הנה הנביאים אומרים להם לא-תראו חרב, ורעב, לא-יהיה לכם:  כי-שלום אמת אתן לכם, במקום הזה.  {ס}

יד,יד ויאמר יהוה אליי, שקר הנביאים ניבאים בשמי--לא שלחתים ולא ציוויתים, ולא דיברתי אליהם; חזון שקר וקסם ואליל, ותרמית ליבם, המה, מתנבאים לכם.  {ס}

יד,טו לכן כה-אמר יהוה, על-הנביאים הניבאים בשמי ואני לא-שלחתים, והמה אומרים, חרב ורעב לא יהיה בארץ הזאת:  בחרב וברעב ייתמו, הנביאים ההמה.  יד,טז והעם אשר-המה ניבאים להם יהיו מושלכים בחוצות ירושלים מפני הרעב והחרב, ואין מקבר להמה--המה נשיהם, ובניהם ובנותיהם; ושפכתי עליהם, את-רעתם.  יד,יז ואמרת אליהם את-הדבר הזה, תרדנה עיניי דמעה לילה ויומם ואל-תדמינה:  כי שבר גדול נשברה, בתולת בת-עמי--מכה, נחלה מאוד.  יד,יח אם-יצאתי השדה, והנה חללי-חרב, ואם באתי העיר, והנה תחלואי רעב:  כי-גם-נביא גם-כוהן סחרו אל-ארץ, ולא ידעו.  {ס}

יד,יט המאוס מאסת את-יהודה, אם-בציון געלה נפשך--מדוע הכיתנו, ואין לנו מרפא; קווה לשלום ואין טוב, ולעת מרפא והנה בעתה.  יד,כ ידענו יהוה רשענו, עוון אבותינו:  כי חטאנו, לך.  יד,כא אל-תנאץ למען שמך, אל-תנבל כיסא כבודך; זכור, אל-תפר בריתך איתנו.  יד,כב היש בהבלי הגויים מגשימים, ואם-השמיים ייתנו רביבים; הלוא אתה-הוא יהוה אלוהינו, ונקווה-לך--כי-אתה עשית, את-כל-אלה.  {פ}

טו,א ויאמר יהוה, אליי, אם-יעמוד משה ושמואל לפניי, אין נפשי אל-העם הזה; שלח מעל-פניי, וייצאו.  טו,ב והיה כי-יאמרו אליך, אנה נצא; ואמרת אליהם כה-אמר יהוה, אשר למוות למוות ואשר לחרב לחרב, ואשר לרעב לרעב, ואשר לשבי לשבי.  טו,ג ופקדתי עליהם ארבע משפחות, נאום-יהוה, את-החרב להרוג, ואת-הכלבים לסחוב; ואת-עוף השמיים ואת-בהמת הארץ, לאכול ולהשחית.  טו,ד ונתתים לזעווה, לכול ממלכות הארץ--בגלל מנשה בן-יחזקייהו, מלך יהודה, על אשר-עשה, בירושלים.  טו,ה כי מי-יחמול עלייך, ירושלים, ומי, ינוד לך; ומי יסור, לשאול לשלום לך.  טו,ו את נטשת אותי נאום-יהוה, אחור תלכי; ואט את-ידי עלייך ואשחיתך, נלאיתי הינחם.  טו,ז ואזרם במזרה, בשערי הארץ; שיכלתי איבדתי את-עמי, מדרכיהם לא-שבו.  טו,ח עצמו-לי אלמנותיו מחול ימים, הבאתי להם על-אם בחור שודד בצוהריים; הפלתי עליה פתאום, עיר ובהלות.  טו,ט אומללה יולדת השבעה, נפחה נפשה בא שמשה בעוד יומם--בושה וחפרה; ושאריתם, לחרב אתן לפני אויביהם--נאום-יהוה.  {ס}

טו,י אוי-לי אימי--כי ילדתיני איש ריב ואיש מדון, לכל-הארץ; לא-נשיתי ולא-נשו-בי, כולו מקללווני.  {ס}

טו,יא אמר יהוה, אם-לא שיריתיך לטוב; אם-לא הפגעתי בך, בעת רעה ובעת צרה--את-האויב.  טו,יב הירוע ברזל ברזל מצפון, ונחושת.  טו,יג חילך ואוצרותיך לבז אתן, לא במחיר; ובכל-חטאותיך, ובכל-גבוליך.  טו,יד והעברתי, את-אויביך, בארץ, לא ידעת:  כי-אש קדחה באפי, עליכם תוקד.  {ס}

טו,טו אתה ידעת יהוה, זוכרני ופוקדני והינקם לי מרודפיי--אל-לארך אפך, תיקחני; דע, שאתי עליך חרפה.  טו,טז נמצאו דבריך, ואוכלם, ויהי דברך לי, לששון ולשמחת לבבי:  כי-נקרא שמך עליי, יהוה אלוהי צבאות.  {ס}

טו,יז לא-ישבתי בסוד-משחקים, ואעלוז:  מפני ידך בדד ישבתי, כי-זעם מילאתני.  טו,יח למה היה כאבי נצח, ומכתי אנושה; מיאנה, הירפא--היה תהיה לי כמו אכזב, מים לא נאמנו.  {ס}

טו,יט לכן כה-אמר יהוה, אם-תשוב ואשיבך לפניי תעמוד, ואם-תוציא יקר מזולל, כפי תהיה; ישובו המה אליך, ואתה לא-תשוב אליהם.  טו,כ ונתתיך לעם הזה, לחומת נחושת בצורה, ונלחמו אליך, ולא-יוכלו לך:  כי-איתך אני להושיעך ולהצילך, נאום-יהוה.  טו,כא והצלתיך, מיד רעים; ופדיתיך, מכף עריצים.  {ס}

טז,א ויהי דבר-יהוה, אליי לאמור.  טז,ב לא-תיקח לך, אישה; ולא-יהיו לך בנים ובנות, במקום הזה.  {ס}

טז,ג כי-כה אמר יהוה, על-הבנים ועל-הבנות, היילודים, במקום הזה; ועל-אימותם היולדות אותם, ועל-אבותם המולידים אותם--בארץ הזאת.  טז,ד ממותי תחלואים ימותו, לא ייספדו ולא ייקברו--לדומן על-פני האדמה, יהיו; ובחרב וברעב, יכלו, והייתה נבלתם למאכל, לעוף השמיים ולבהמת הארץ.  {ס}

טז,ה כי-כה אמר יהוה, אל-תבוא בית מרזח, ואל-תלך לספוד, ואל-תנוד להם:  כי-אספתי את-שלומי מאת העם הזה, נאום-יהוה--את-החסד, ואת-הרחמים.  טז,ו ומתו גדולים וקטנים בארץ הזאת, לא ייקברו; ולא-יספדו להם--ולא יתגודד, ולא ייקרח להם.  טז,ז ולא-יפרסו להם על-אבל, לנחמו על-מת; ולא-ישקו אותם כוס תנחומים, על-אביו ועל-אימו.  טז,ח ובית-משתה לא-תבוא, לשבת אותם, לאכול, ולשתות.  {פ}

טז,ט כי כה אמר יהוה צבאות, אלוהי ישראל, הנני משבית מן-המקום הזה לעיניכם, ובימיכם--קול ששון וקול שמחה, קול חתן וקול כלה.  טז,י והיה, כי תגיד לעם הזה, את כל-הדברים, האלה; ואמרו אליך, על-מה דיבר יהוה עלינו את כל-הרעה הגדולה הזאת, ומה עווננו ומה חטאתנו, אשר חטאנו ליהוה אלוהינו.  טז,יא ואמרת אליהם, על אשר-עזבו אבותיכם אותי נאום-יהוה, וילכו אחרי אלוהים אחרים, ויעבדום וישתחוו להם; ואותי עזבו, ואת-תורתי לא שמרו.  טז,יב ואתם הרעותם לעשות, מאבותיכם; והנכם הולכים, איש אחרי שרירות ליבו-הרע, לבלתי, שמוע אליי.  טז,יג והטלתי אתכם, מעל הארץ הזאת, על-הארץ, אשר לא ידעתם אתם ואבותיכם; ועבדתם-שם את-אלוהים אחרים, יומם ולילה, אשר לא-אתן לכם, חנינה.  {פ}

טז,יד לכן הנה-ימים באים, נאום-יהוה; ולא-ייאמר עוד חי-יהוה, אשר העלה את-בני ישראל מארץ מצריים.  טז,טו כי אם-חי-יהוה, אשר העלה את-בני ישראל מארץ צפון, ומכול הארצות, אשר הדיחם שמה; והשיבותים, על-אדמתם, אשר נתתי, לאבותם.  {פ}

טז,טז הנני שולח לדייגים רבים, נאום-יהוה--ודיגום; ואחרי-כן, אשלח לרבים ציידים, וצדום מעל כל-הר ומעל כל-גבעה, ומנקיקי הסלעים.  טז,יז כי עיניי על-כל-דרכיהם, לא נסתרו מלפניי; ולא-נצפן עוונם, מנגד עיניי.  טז,יח ושילמתי ראשונה, משנה עוונם וחטאתם, על, חללם את-ארצי:  בנבלת שיקוציהם ותועבותיהם, מלאו את-נחלתי.  {פ}

טז,יט יהוה עוזי ומעוזי, ומנוסי--ביום צרה; אליך, גויים יבואו מאפסי-ארץ, ויאמרו אך-שקר נחלו אבותינו, הבל ואין-בם מועיל.  טז,כ היעשה-לו אדם, אלוהים; והמה, לא אלוהים.  טז,כא לכן, הנני מודיעם, בפעם הזאת, אודיעם את-ידי ואת-גבורתי; וידעו, כי-שמי יהוה.  {ס}

יז,א חטאת יהודה, כתובה בעט ברזל--בציפורן שמיר:  חרושה על-לוח ליבם, ולקרנות מזבחותיכם.  יז,ב כזכור בניהם מזבחותם, ואשריהם על-עץ רענן, על, גבעות הגבוהות.  יז,ג הררי, בשדה--חילך כל-אוצרותיך, לבז אתן; במותיך, בחטאת בכל-גבוליך.  יז,ד ושמטת, ובך מנחלתך אשר נתתי לך, והעבדתיך את-אויביך, בארץ אשר לא-ידעת:  כי-אש קדחתם באפי, עד-עולם תוקד.  {ס}

יז,ה כה אמר יהוה, ארור הגבר אשר יבטח באדם, ושם בשר, זרועו; ומן-יהוה, יסור ליבו.  יז,ו והיה כערער בערבה, ולא יראה כי-יבוא טוב; ושכן חררים במדבר, ארץ מלחה ולא תשב.  {ס}

יז,ז ברוך הגבר, אשר יבטח ביהוה; והיה יהוה, מבטחו.  יז,ח והיה כעץ שתול על-מים, ועל-יובל ישלח שורשיו, ולא יראה כי-יבוא חום, והיה עלהו רענן; ובשנת בצורת לא ידאג, ולא ימיש מעשות פרי.  יז,ט עקוב הלב מכול, ואנוש הוא; מי, יידענו.  יז,י אני יהוה חוקר לב, בוחן כליות:  ולתת לאיש כדרכיו, כפרי מעלליו.  {ס}

יז,יא קורא דגר ולא ילד, עושה עושר ולא במשפט; בחצי ימיו יעזבנו, ובאחריתו יהיה נבל.  יז,יב כיסא כבוד, מרום מראשון--מקום, מקדשנו.  יז,יג מקוה ישראל יהוה, כל-עוזביך יבושו; וסוריי בארץ ייכתבו, כי עזבו מקור מים-חיים את-יהוה.  {פ}

יז,יד רפאני יהוה ואירפא, הושיעני ואיוושעה:  כי תהילתי, אתה.  יז,טו הנה-המה, אומרים אליי:  איה דבר-יהוה, יבוא נא.  יז,טז ואני לא-אצתי מרועה אחריך, ויום אנוש לא התאוויתי--אתה ידעת; מוצא שפתיי, נוכח פניך היה.  יז,יז אל-תהיה-לי, למחיתה; מחסי-אתה, ביום רעה.  יז,יח יבושו רודפיי, ואל-אבושה אני--ייחתו המה, ואל-איחתה אני; הביא עליהם יום רעה, ומשנה שיברון שוברם.  {ס}

יז,יט כה-אמר יהוה אליי, הלוך ועמדת בשער בני-העם, אשר יבואו בו מלכי יהודה, ואשר ייצאו בו; ובכול, שערי ירושלים.  יז,כ ואמרת אליהם שמעו דבר-יהוה מלכי יהודה, וכל-יהודה, וכול, יושבי ירושלים--הבאים, בשערים האלה.  יז,כא כה אמר יהוה, הישמרו בנפשותיכם; ואל-תשאו משא ביום השבת, והבאתם בשערי ירושלים.  יז,כב ולא-תוציאו משא מבתיכם ביום השבת, וכל-מלאכה לא תעשו; וקידשתם את-יום השבת, כאשר ציוויתי את-אבותיכם.  יז,כג ולא שמעו, ולא הטו את-אוזנם; ויקשו, את-עורפם, לבלתי שמוע, ולבלתי קחת מוסר.  יז,כד והיה אם-שמוע תשמעון אליי, נאום-יהוה, לבלתי הביא משא בשערי העיר הזאת, ביום השבת; ולקדש את-יום השבת, לבלתי עשות-בה כל-מלאכה.  יז,כה ובאו בשערי העיר הזאת מלכים ושרים יושבים על-כיסא דויד רוכבים ברכב ובסוסים, המה ושריהם--איש יהודה, ויושבי ירושלים; וישבה העיר-הזאת, לעולם.  יז,כו ובאו מערי-יהודה ומסביבות ירושלים ומארץ בנימין, ומן-השפילה ומן-ההר ומן-הנגב, מביאים עולה וזבח, ומנחה ולבונה--ומביאי תודה, בית יהוה.  יז,כז ואם-לא תשמעו אליי, לקדש את-יום השבת, ולבלתי שאת משא ובוא בשערי ירושלים, ביום השבת:  והצתי אש בשעריה, ואכלה ארמנות ירושלים--ולא תכבה.  {פ}

יח,א הדבר אשר היה אל-ירמיהו, מאת יהוה לאמור.  יח,ב קום וירדת, בית היוצר; ושמה, אשמיעך את-דבריי.  יח,ג וארד, בית היוצר; והנה-הוא עושה מלאכה, על-האובניים.  יח,ד ונשחת הכלי, אשר הוא עושה בחומר--ביד היוצר; ושב, ויעשהו כלי אחר, כאשר ישר בעיני היוצר, לעשות.  {ס}

יח,ה ויהי דבר-יהוה, אליי לאמור.  יח,ו הכיוצר הזה לא-אוכל לעשות לכם, בית ישראל--נאום-יהוה; הנה כחומר ביד היוצר, כן-אתם בידי בית ישראל.  {ס}

יח,ז רגע אדבר, על-גוי ועל-ממלכה, לנתוש ולנתוץ, ולהאביד.  יח,ח ושב, הגוי ההוא, מרעתו, אשר דיברתי עליו--וניחמתי, על-הרעה, אשר חשבתי, לעשות לו.  {ס}

יח,ט ורגע אדבר, על-גוי ועל-ממלכה, לבנות, ולנטוע.  יח,י ועשה הרע בעיניי, לבלתי שמוע בקולי--וניחמתי, על-הטובה, אשר אמרתי, להיטיב אותו.  {ס}

יח,יא ועתה אמור-נא אל-איש-יהודה ועל-יושבי ירושלים לאמור, כה אמר יהוה, הנה אנוכי יוצר עליכם רעה, וחושב עליכם מחשבה; שובו נא, איש מדרכו הרעה, והיטיבו דרכיכם, ומעלליכם.  יח,יב ואמרו, נואש:  כי-אחרי מחשבותינו נלך, ואיש שרירות ליבו-הרע נעשה.  {פ}

יח,יג לכן, כה אמר יהוה, שאלו-נא בגויים, מי שמע כאלה:  שערורית עשתה מאוד, בתולת ישראל.  יח,יד היעזוב מצור שדיי, שלג לבנון:  אם-יינתשו, מים זרים קרים--נוזלים.  יח,טו כי-שכחוני עמי, לשוא יקטרו; ויכשילום בדרכיהם, שבילי עולם, ללכת נתיבות, דרך לא סלולה.  יח,טז לשום ארצם לשמה, שריקות עולם; כול עובר עליה, יישום ויניד בראשו.  יח,יז כרוח-קדים אפיצם, לפני אויב; עורף ולא-פנים אראם, ביום אידם.  {ס}

יח,יח ויאמרו, לכו ונחשבה על-ירמיהו מחשבות--כי לא-תאבד תורה מכוהן ועצה מחכם, ודבר מנביא; לכו ונכהו בלשון, ואל-נקשיבה אל-כל-דבריו.  יח,יט הקשיבה יהוה, אליי; ושמע, לקול יריביי.  יח,כ הישולם תחת-טובה רעה, כי-כרו שוחה לנפשי; זכור עומדי לפניך, לדבר עליהם טובה, להשיב את-חמתך, מהם.  יח,כא לכן תן את-בניהם לרעב, והגירם על-ידי-חרב, ותהיינה נשיהם שכולות ואלמנות, ואנשיהם יהיו הרוגי מוות; בחוריהם, מוכי-חרב במלחמה.  יח,כב תישמע זעקה מבתיהם, כי-תביא עליהם גדוד פתאום:  כי-כרו שוחה ללוכדני, ופחים טמנו לרגליי.  יח,כג ואתה יהוה ידעת את-כל-עצתם עליי, למוות--אל-תכפר על-עוונם, וחטאתם מלפניך אל-תמחי; ויהיו מוכשלים לפניך, בעת אפך עשה בהם.  {ס}

יט,א כה אמר יהוה, הלוך וקנית בקבוק יוצר חרש; ומזקני העם, ומזקני הכוהנים.  יט,ב ויצאת, אל-גיא בן-הינום, אשר, פתח שער החרסית; וקראת שם, את-הדברים אשר-אדבר אליך.  יט,ג ואמרת, שמעו דבר-יהוה, מלכי יהודה, ויושבי ירושלים; כה-אמר יהוה צבאות אלוהי ישראל, הנני מביא רעה על-המקום הזה, אשר כל-שומעה, תיצלנה אוזניו.  יט,ד יען אשר עזבוני, וינכרו את-המקום הזה ויקטרו-בו לאלוהים אחרים, אשר לא-ידעום המה ואבותיהם, ומלכי יהודה; ומלאו את-המקום הזה, דם נקיים.  יט,ה ובנו את-במות הבעל, לשרוף את-בניהם באש--עולות לבעל:  אשר לא-ציוויתי ולא דיברתי, ולא עלתה על-ליבי.  {פ}

יט,ו לכן הנה-ימים באים, נאום-יהוה, ולא-ייקרא למקום הזה עוד התופת, וגיא בן-הינום--כי, אם-גיא ההריגה.  יט,ז ובקותי את-עצת יהודה וירושלים, במקום הזה, והפלתים בחרב לפני אויביהם, וביד מבקשי נפשם; ונתתי את-נבלתם למאכל, לעוף השמיים ולבהמת הארץ.  יט,ח ושמתי את-העיר הזאת, לשמה ולשריקה:  כול עובר עליה, יישום וישרוק על-כל-מכותיה.  יט,ט והאכלתים את-בשר בניהם, ואת בשר בנותיהם, ואיש בשר-ריעהו, יאכלו; במצור, ובמצוק, אשר יציקו להם אויביהם, ומבקשי נפשם.  יט,י ושברת, הבקבוק--לעיני, האנשים, ההולכים, אותך.  יט,יא ואמרת אליהם כה-אמר יהוה צבאות, ככה אשבור את-העם הזה ואת-העיר הזאת, כאשר ישבור את-כלי היוצר, אשר לא-יוכל להירפא עוד; ובתופת יקברו, מאין מקום לקבור.  יט,יב כן-אעשה למקום הזה, נאום-יהוה--וליושביו; ולתת את-העיר הזאת, כתופת.  יט,יג והיו בתי ירושלים, ובתי מלכי יהודה, כמקום התופת, הטמאים--לכול הבתים, אשר קיטרו על-גגותיהם לכול צבא השמיים, והסך נסכים, לאלוהים אחרים.  {פ}

יט,יד ויבוא ירמיהו מהתופת, אשר שלחו יהוה שם להינבא; ויעמוד בחצר בית-יהוה, ויאמר אל-כל-העם.  {ס}

יט,טו כה-אמר יהוה צבאות, אלוהי ישראל, הנני מביא אל-העיר הזאת ועל-כל-עריה, את כל-הרעה אשר דיברתי עליה:  כי הקשו את-עורפם, לבלתי שמוע את-דבריי.  כ,א וישמע פשחור בן-אימר הכוהן, והוא-פקיד נגיד בבית יהוה, את-ירמיהו, ניבא את-הדברים האלה.  כ,ב ויכה פשחור, את ירמיהו הנביא; וייתן אותו על-המהפכת, אשר בשער בנימין העליון, אשר, בבית יהוה.  כ,ג ויהי, ממוחרת, ויוצא פשחור את-ירמיהו, מן-המהפכת; ויאמר אליו ירמיהו, לא פשחור קרא יהוה שמך--כי, אם-מגור מסביב.  {ס}

כ,ד כי כה אמר יהוה הנני נותנך למגור לך ולכל-אוהביך, ונפלו בחרב אויביהם--ועיניך רואות; ואת-כל-יהודה, אתן ביד מלך-בבל, והגלם בבלה, והכם בחרב.  כ,ה ונתתי, את-כל-חוסן העיר הזאת, ואת-כל-יגיעה, ואת-כל-יקרה; ואת כל-אוצרות מלכי יהודה, אתן ביד אויביהם, ובזזום ולקחום, והביאום בבלה.  כ,ו ואתה פשחור, וכול יושבי ביתך, תלכו, בשבי; ובבל תבוא, ושם תמות ושם תיקבר--אתה וכל-אוהביך, אשר-ניבאת להם בשקר.  {פ}

כ,ז פיתיתני יהוה ואפת, חזקתני ותוכל; הייתי לשחוק כל-היום, כולו לועג לי.  כ,ח כי-מדי אדבר אזעק, חמס ושוד אקרא:  כי-היה דבר-יהוה לי לחרפה ולקלס, כל-היום.  כ,ט ואמרתי לא-אזכרנו, ולא-אדבר עוד בשמו, והיה בליבי כאש בוערת, עצור בעצמותיי; ונלאיתי כלכל, ולא אוכל.  כ,י כי שמעתי דיבת רבים, מגור מסביב, הגידו ונגידנו, כול אנוש שלומי שומרי צלעי; אוליי יפותה ונוכלה לו, ונקחה נקמתנו ממנו.  כ,יא ויהוה אותי כגיבור עריץ, על-כן רודפיי ייכשלו ולא יוכלו; בושו מאוד כי-לא השכילו, כלימת עולם לא תישכח.  כ,יב ויהוה צבאות בוחן צדיק, רואה כליות ולב; אראה נקמתך מהם, כי אליך גיליתי את-ריבי.  {ס}

כ,יג שירו, ליהוה--הללו, את-יהוה:  כי הציל את-נפש אביון, מיד מרעים.  {ס}

כ,יד ארור היום, אשר יולדתי בו:  יום אשר-ילדתני אימי, אל-יהי ברוך.  כ,טו ארור האיש, אשר בישר את-אבי לאמור, יולד-לך, בן זכר--שמח, שימחהו.  כ,טז והיה האיש ההוא, כערים אשר-הפך יהוה ולא ניחם; ושמע זעקה בבוקר, ותרועה בעת צוהריים.  כ,יז אשר לא-מותתני, מרחם; ותהי-לי אימי קברי, ורחמה הרת עולם.  כ,יח למה זה מרחם יצאתי, לראות עמל ויגון; ויכלו בבושת, ימיי.  {פ}

כא,א הדבר אשר-היה אל-ירמיהו, מאת יהוה--בשלוח אליו המלך צדקייהו, את-פשחור בן-מלכייה, ואת-צפניה בן-מעשיה הכוהן, לאמור.  כא,ב דרוש-נא בעדנו את-יהוה, כי נבוכדראצר מלך-בבל נלחם עלינו; אוליי יעשה יהוה אותנו ככל-נפלאותיו, ויעלה מעלינו.  כא,ג ויאמר ירמיהו, אליהם:  כה תאמרון, אל-צדקייהו.  {ס}

כא,ד כה-אמר יהוה אלוהי ישראל, הנני מסב את-כלי המלחמה אשר בידכם, אשר אתם נלחמים בם את-מלך בבל ואת-הכשדים, הצרים עליכם מחוץ לחומה; ואספתי אותם, אל-תוך העיר הזאת.  כא,ה ונלחמתי אני איתכם, ביד נטויה ובזרוע חזקה, ובאף ובחמה, ובקצף גדול.  כא,ו והכיתי, את-יושבי העיר הזאת, ואת-האדם, ואת-הבהמה:  בדבר גדול, ימותו.  כא,ז ואחרי-כן נאום-יהוה אתן את-צדקייהו מלך-יהודה ואת-עבדיו ואת-העם ואת-הנשארים בעיר הזאת מן-הדבר מן-החרב ומן-הרעב, ביד נבוכדראצר מלך-בבל, וביד אויביהם, וביד מבקשי נפשם; והכם לפי-חרב--לא-יחוס עליהם, ולא יחמול ולא ירחם.  כא,ח ואל-העם הזה תאמר, כה אמר יהוה:  הנני נותן לפניכם, את-דרך החיים ואת-דרך המוות.  כא,ט היושב, בעיר הזאת, ימות, בחרב וברעב ובדבר; והיוצא ונפל על-הכשדים הצרים עליכם, וחיה, והייתה-לו נפשו, לשלל.  כא,י כי שמתי פניי בעיר הזאת לרעה, ולא לטובה--נאום-יהוה; ביד-מלך בבל תינתן, ושרפה באש.  {ס}

כא,יא ולבית מלך יהודה, שמעו דבר-יהוה.  כא,יב בית דויד, כה אמר יהוה, דינו לבוקר משפט, והצילו גזול מיד עושק:  פן-תצא כאש חמתי, ובערה ואין מכבה, מפני, רוע מעלליכם.  כא,יג הנני אלייך יושבת העמק, צור המישור--נאום-יהוה; האומרים מי-ייחת עלינו, ומי יבוא במעונותינו.  כא,יד ופקדתי עליכם כפרי מעלליכם, נאום-יהוה; והצתי אש ביערה, ואכלה כל-סביביה.  כב,א כה אמר יהוה, רד בית-מלך יהודה; ודיברת שם, את-הדבר הזה.  כב,ב ואמרת, שמע דבר-יהוה, מלך יהודה, היושב על-כיסא דויד:  אתה ועבדיך ועמך, הבאים בשערים האלה.  כב,ג כה אמר יהוה, עשו משפט וצדקה, והצילו גזול, מיד עשוק; וגר יתום ואלמנה אל-תונו, אל-תחמוסו, ודם נקי, אל-תשפכו במקום הזה.  כב,ד כי אם-עשה תעשו, את-הדבר הזה--ובאו בשערי הבית הזה מלכים יושבים לדויד על-כיסאו, רוכבים ברכב ובסוסים, הוא ועבדיו, ועמו.  כב,ה ואם לא תשמעו, את-הדברים האלה--בי נשבעתי נאום-יהוה, כי-לחורבה יהיה הבית הזה.  {פ}

כב,ו כי-כה אמר יהוה, על-בית מלך יהודה, גלעד אתה לי, ראש הלבנון; אם-לא אשיתך מדבר, ערים לא נושבו.  כב,ז וקידשתי עליך משחיתים, איש וכליו; וכרתו מבחר ארזיך, והפילו על-האש.  כב,ח ועברו גויים רבים, על העיר הזאת; ואמרו, איש אל-ריעהו, על-מה עשה יהוה ככה, לעיר הגדולה הזאת.  כב,ט ואמרו--על אשר עזבו, את-ברית יהוה אלוהיהם; וישתחוו לאלוהים אחרים, ויעבדום.  {ס}

כב,י אל-תבכו למת, ואל-תנודו לו; בכו בכה, להולך--כי לא ישוב עוד, וראה את-ארץ מולדתו.  כב,יא כי כה אמר-יהוה אל-שלום בן-יאשייהו מלך יהודה, המולך תחת יאשייהו אביו, אשר יצא, מן-המקום הזה:  לא-ישוב שם, עוד.  כב,יב כי, במקום אשר-הגלו אותו--שם ימות; ואת-הארץ הזאת, לא-יראה עוד.  {ס}

כב,יג הוי בונה ביתו בלא-צדק, ועלייותיו בלא משפט; בריעהו יעבוד חינם, ופועלו לא ייתן-לו.  כב,יד האומר, אבנה-לי בית מידות, ועלייות, מרווחים; וקרע לו, חלוניי, וספון בארז, ומשוח בששר.  כב,טו התמלוך, כי אתה מתחרה בארז; אביך הלוא אכל ושתה, ועשה משפט וצדקה--אז, טוב לו.  כב,טז דן דין-עני ואביון, אז טוב; הלוא-היא הדעת אותי, נאום-יהוה.  כב,יז כי אין עיניך וליבך, כי אם-על-בצעך; ועל דם-הנקי לשפוך, ועל-העושק ועל-המרוצה לעשות.  {ס}

כב,יח לכן כה-אמר יהוה, אל-יהויקים בן-יאשייהו מלך יהודה, לא-יספדו לו, הוי אחי והוי אחות; לא-יספדו לו, הוי אדון והוי הודו.  כב,יט קבורת חמור, ייקבר; סחוב והשלך, מהלאה לשערי ירושלים.  {ס}

כב,כ עלי הלבנון וצעקי, ובבשן תני קולך; וצעקי, מעברים, כי נשברו, כל-מאהבייך.  כב,כא דיברתי אלייך בשלוותייך, אמרת לא אשמע; זה דרכך מנעורייך, כי לא-שמעת בקולי.  כב,כב כל-רועייך תרעה-רוח, ומאהבייך בשבי ילכו:  כי אז תבושי ונכלמת, מכול רעתך.  כב,כג יושבת בלבנון, מקוננת בארזים:  מה-ניחנת בבוא-לך חבלים, חיל כיולדה.  כב,כד חי-אני, נאום-יהוה, כי אם-יהיה כוניהו בן-יהויקים מלך יהודה, חותם על-יד ימיני:  כי משם, אתקנך.  כב,כה ונתתיך, ביד מבקשי נפשך, וביד אשר-אתה יגור, מפניהם--וביד נבוכדראצר מלך-בבל, וביד הכשדים.  כב,כו והטלתי אותך, ואת-אימך אשר ילדתך, על הארץ אחרת, אשר לא-יולדתם שם; ושם, תמותו.  כב,כז ועל-הארץ, אשר-הם מנשאים את-נפשם--לשוב שם:  שמה, לא ישובו.  {פ}

כב,כח העצב נבזה נפוץ, האיש הזה כוניהו, אם-כלי, אין חפץ בו; מדוע הוטלו, הוא וזרעו, והושלכו, על-הארץ אשר לא-ידעו.  כב,כט ארץ ארץ, ארץ--שמעי, דבר-יהוה.  כב,ל כה אמר יהוה, כתבו את-האיש הזה ערירי--גבר, לא-יצלח בימיו:  כי לא יצלח מזרעו, איש יושב על-כיסא דויד, ומושל עוד, ביהודה.  {פ}

כג,א הוי רועים, מאבדים ומפיצים את-צאן מרעיתי--נאום-יהוה.  {ס}

כג,ב לכן כה-אמר יהוה אלוהי ישראל, על-הרועים הרועים את-עמי, אתם הפיצותם את-צאני ותדיחום, ולא פקדתם אותם; הנני פוקד עליכם את-רוע מעלליכם, נאום-יהוה.  כג,ג ואני, אקבץ את-שארית צאני, מכול הארצות, אשר-הדחתי אותם שם; והשיבותי אתהן על-נווהן, ופרו ורבו.  כג,ד והקימותי עליהם רועים, ורעום; ולא-ייראו עוד ולא-ייחתו ולא ייפקדו, נאום-יהוה.  {ס}

כג,ה הנה ימים באים נאום-יהוה, והקימותי לדויד צמח צדיק; ומלך מלך והשכיל, ועשה משפט וצדקה בארץ.  כג,ו בימיו תיוושע יהודה, וישראל ישכון לבטח; וזה-שמו אשר-יקראו, יהוה צדקנו.  {פ}

כג,ז לכן הנה-ימים באים, נאום-יהוה; ולא-יאמרו עוד חי-יהוה, אשר העלה את-בני ישראל מארץ מצריים.  כג,ח כי אם-חי-יהוה, אשר העלה ואשר הביא את-זרע בית ישראל מארץ צפונה, ומכול הארצות, אשר הדחתים שם; וישבו, על-אדמתם.  {פ}

כג,ט לנביאים נשבר ליבי בקרבי, רחפו כל-עצמותיי--הייתי כאיש שיכור, וכגבר עברו יין:  מפני יהוה, ומפני דברי קודשו.  כג,י כי מנאפים, מלאה הארץ--כי-מפני אלה אבלה הארץ, יבשו נאות מדבר; ותהי מרוצתם רעה, וגבורתם לא-כן.  כג,יא כי-גם-נביא גם-כוהן, חנפו; גם-בביתי מצאתי רעתם, נאום-יהוה.  כג,יב לכן יהיה דרכם להם, כחלקלקות באפילה, יידחו, ונפלו בה:  כי-אביא עליהם רעה שנת פקודתם, נאום-יהוה.  כג,יג ובנביאי שומרון, ראיתי תפלה; הינבאו בבעל, ויתעו את-עמי את-ישראל.  כג,יד ובנביאי ירושלים ראיתי שערורה, נאוף והלוך בשקר וחיזקו ידי מרעים, לבלתי-שבו, איש מרעתו; היו-לי כולם כסדום, ויושביה כעמורה.  {פ}

כג,טו לכן כה-אמר יהוה צבאות, על-הנביאים, הנני מאכיל אותם לענה, והשקיתים מי-ראש:  כי, מאת נביאי ירושלים, יצאה חנופה, לכל-הארץ.  {פ}

כג,טז כה-אמר יהוה צבאות, אל-תשמעו על-דברי הנביאים הניבאים לכם--מהבילים המה, אתכם:  חזון ליבם ידברו, לא מפי יהוה.  כג,יז אומרים אמור, למנאציי, דיבר יהוה, שלום יהיה לכם; וכול הולך בשרירות ליבו, אמרו, לא-תבוא עליכם, רעה.  כג,יח כי מי עמד בסוד יהוה, וירא וישמע את-דברו; מי-הקשיב דברו, וישמע.  {ס}

כג,יט הנה סערת יהוה, חמה יצאה, וסער, מתחולל; על ראש רשעים, יחול.  כג,כ לא ישוב אף-יהוה, עד-עשותו ועד-הקימו מזימות ליבו; באחרית, הימים, תתבוננו בה, בינה.  כג,כא לא-שלחתי את-הנביאים, והם רצו; לא-דיברתי אליהם, והם ניבאו.  כג,כב ואם-עמדו, בסודי--וישמיעו דבריי, את-עמי, וישיבום מדרכם הרע, ומרוע מעלליהם.  {ס}

כג,כג האלוהי מקרוב אני, נאום-יהוה:  ולא אלוהי, מרחוק.  כג,כד אם-ייסתר איש במסתרים ואני לא-אראנו, נאום-יהוה:  הלוא את-השמיים ואת-הארץ אני מלא, נאום-יהוה.  כג,כה שמעתי, את אשר-אמרו הנביאים, הניבאים בשמי שקר, לאמור:  חלמתי, חלמתי.  כג,כו עד-מתיי, היש בלב הנביאים--ניבאי השקר; ונביאי, תרמית ליבם.  כג,כז החושבים, להשכיח את-עמי שמי, בחלומותם, אשר יספרו איש לריעהו--כאשר שכחו אבותם את-שמי, בבעל.  כג,כח הנביא אשר-איתו חלום, יספר חלום, ואשר דברי איתו, ידבר דברי אמת:  מה-לתבן את-הבר, נאום-יהוה.  כג,כט הלוא כה דברי כאש, נאום-יהוה; וכפטיש, יפוצץ סלע.  {ס}

כג,ל לכן הנני על-הנביאים, נאום-יהוה, מגנבי דבריי, איש מאת ריעהו.  כג,לא הנני על-הנביאים, נאום-יהוה, הלוקחים לשונם, וינאמו נאום.  כג,לב הנני על-ניבאי חלומות שקר, נאום-יהוה, ויספרום ויתעו את-עמי, בשקריהם ובפחזותם; ואנוכי לא-שלחתים ולא ציוויתים, והועל לא-יועילו לעם-הזה--נאום-יהוה.  כג,לג וכי-ישאלך העם הזה או-הנביא או-כוהן, לאמור, מה-משא, יהוה--ואמרת אליהם את-מה-משא, ונטשתי אתכם נאום-יהוה.  כג,לד והנביא והכוהן והעם, אשר יאמר משא יהוה--ופקדתי על-האיש ההוא, ועל-ביתו.  כג,לה כה תאמרו איש על-ריעהו, ואיש אל-אחיו:  מה-ענה יהוה, ומה-דיבר יהוה.  כג,לו ומשא יהוה, לא תזכרו-עוד:  כי המשא, יהיה לאיש דברו, והפכתם את-דברי אלוהים חיים, יהוה צבאות אלוהינו.  כג,לז כה תאמר, אל-הנביא:  מה-ענך יהוה, ומה-דיבר יהוה.  כג,לח ואם-משא יהוה, תאמרו, לכן כה אמר יהוה, יען אמורכם את-הדבר הזה משא יהוה--ואשלח אליכם לאמור, לא תאמרו משא יהוה.  כג,לט לכן הנני, ונשיתי אתכם נשוא; ונטשתי אתכם, ואת-העיר אשר נתתי לכם ולאבותיכם--מעל פניי.  כג,מ ונתתי עליכם, חרפת עולם, וכלימות עולם, אשר לא תישכח.  {פ}

כד,א הראני, יהוה, והנה שני דודאי תאנים, מועדים לפני היכל יהוה:  אחרי הגלות נבוכדראצר מלך-בבל את-יכוניהו בן-יהויקים מלך-יהודה ואת-שרי יהודה ואת-החרש ואת-המסגר, מירושלים, ויביאם, בבל.  כד,ב הדוד אחד, תאנים טובות מאוד, כתאני, הבכורות; והדוד אחד, תאנים רעות מאוד, אשר לא-תיאכלנה, מרוע.  {פ}

כד,ג ויאמר יהוה אליי, מה-אתה רואה ירמיהו, ואומר, תאנים; התאנים הטובות, טובות מאוד, והרעות רעות מאוד, אשר לא-תיאכלנה מרוע.  {פ}

כד,ד ויהי דבר-יהוה, אליי לאמור.  כד,ה כה-אמר יהוה אלוהי ישראל, כתאנים הטובות האלה:  כן-אכיר את-גלות יהודה, אשר שילחתי מן-המקום הזה ארץ כשדים--לטובה.  כד,ו ושמתי עיני עליהם לטובה, והשיבותים על-הארץ הזאת; ובניתים ולא אהרוס, ונטעתים ולא אתוש.  כד,ז ונתתי להם לב לדעת אותי, כי אני יהוה, והיו-לי לעם, ואנוכי אהיה להם לאלוהים:  כי-ישובו אליי, בכל-ליבם.  {ס}

כד,ח וכתאנים, הרעות, אשר לא-תיאכלנה, מרוע:  כי-כה אמר יהוה, כן אתן את-צדקייהו מלך-יהודה ואת-שריו ואת שארית ירושלים הנשארים בארץ הזאת, והיושבים, בארץ מצריים.  כד,ט ונתתים לזעווה לרעה, לכול ממלכות הארץ, לחרפה ולמשל לשנינה ולקללה, בכל-המקומות אשר-אדיחם שם.  כד,י ושילחתי בם, את-החרב את-הרעב ואת-הדבר, עד-תומם מעל האדמה, אשר-נתתי להם ולאבותיהם.  {פ}

כה,א הדבר אשר-היה על-ירמיהו, על-כל-עם יהודה, בשנה הרביעית, ליהויקים בן-יאשייהו מלך יהודה:  היא, השנה הראשונית, לנבוכדראצר, מלך בבל.  כה,ב אשר דיבר ירמיהו הנביא, על-כל-עם יהודה, ואל כל-יושבי ירושלים, לאמור.  כה,ג מן-שלוש עשרה שנה ליאשייהו בן-אמון מלך יהודה ועד היום הזה, זה שלוש ועשרים שנה, היה דבר-יהוה, אליי; ואדבר אליכם אשכם ודבר, ולא שמעתם.  כה,ד ושלח יהוה אליכם את-כל-עבדיו הנביאים, השכם ושלוח--ולא שמעתם; ולא-הטיתם את-אוזנכם, לשמוע.  כה,ה לאמור, שובו-נא איש מדרכו הרעה ומרוע מעלליכם, ושבו על-האדמה, אשר נתן יהוה לכם ולאבותיכם--למן-עולם, ועד-עולם.  כה,ו ואל-תלכו, אחרי אלוהים אחרים, לעובדם, ולהשתחוות להם; ולא-תכעיסו אותי במעשה ידיכם, ולא ארע לכם.  כה,ז ולא-שמעתם אליי, נאום-יהוה, למען הכעיסני במעשה ידיכם, לרע לכם.  {פ}

כה,ח לכן, כה אמר יהוה צבאות:  יען, אשר לא-שמעתם את-דבריי.  כה,ט הנני שולח ולקחתי את-כל-משפחות צפון נאום-יהוה, ואל-נבוכדראצר מלך-בבל עבדי, והביאותים על-הארץ הזאת ועל-יושביה, ועל כל-הגויים האלה סביב; והחרמתים--ושמתים לשמה ולשריקה, ולחורבות עולם.  כה,י והאבדתי מהם, קול ששון וקול שמחה, קול חתן, וקול כלה--קול ריחיים, ואור נר.  כה,יא והייתה כל-הארץ הזאת, לחורבה לשמה; ועבדו הגויים האלה, את-מלך בבל--שבעים שנה.  כה,יב והיה כמלאות שבעים שנה אפקוד על-מלך-בבל ועל-הגוי ההוא נאום-יהוה, את-עוונם--ועל-ארץ כשדים; ושמתי אותו, לשממות עולם.  כה,יג והבאתי על-הארץ ההיא, את-כל-דבריי אשר-דיברתי עליה--את כל-הכתוב בספר הזה, אשר-ניבא ירמיהו על-כל-הגויים.  כה,יד כי עבדו-בם גם-המה גויים רבים, ומלכים גדולים; ושילמתי להם כפועלם, וכמעשה ידיהם.  {פ}

כה,טו כי כה אמר יהוה אלוהי ישראל, אליי, קח את-כוס היין החמה הזאת, מידי; והשקית אותו את-כל-הגויים, אשר אנוכי שולח אותך אליהם.  כה,טז ושתו, והתגועשו והתהוללו, מפני החרב, אשר אנוכי שולח בינותם.  כה,יז ואקח את-הכוס, מיד יהוה; ואשקה, את-כל-הגויים, אשר-שלחני יהוה, אליהם.  כה,יח את-ירושלים ואת-ערי יהודה, ואת-מלכיה את-שריה:  לתת אותם לחורבה לשמה, לשריקה ולקללה--כיום הזה.  כה,יט את-פרעה מלך-מצריים ואת-עבדיו ואת-שריו, ואת-כל-עמו.  כה,כ ואת, כל-הערב, ואת, כל-מלכי ארץ העוץ; ואת, כל-מלכי ארץ פלשתים, ואת-אשקלון ואת-עזה ואת-עקרון, ואת שארית אשדוד.  כה,כא את-אדום ואת-מואב, ואת-בני עמון.  כה,כב ואת, כל-מלכי-צור, ואת, כל-מלכי צידון; ואת מלכי האי, אשר בעבר הים.  כה,כג ואת-דדן ואת-תימא ואת-בוז, ואת כל-קצוצי פיאה.  כה,כד ואת, כל-מלכי ערב; ואת כל-מלכי הערב, השוכנים במדבר.  כה,כה ואת כל-מלכי זמרי, ואת כל-מלכי עילם, ואת, כל-מלכי מדיי.  כה,כו ואת כל-מלכי הצפון, הקרובים והרחוקים איש אל-אחיו, ואת כל-הממלכות הארץ, אשר על-פני האדמה; ומלך ששך, ישתה אחריהם.  כה,כז ואמרת אליהם  {פ}
 
כה-אמר יהוה צבאות אלוהי ישראל, שתו ושכרו וקיו, ונפלו, ולא תקומו--מפני החרב, אשר אנוכי שולח ביניכם.  כה,כח והיה, כי ימאנו לקחת-הכוס מידך--לשתות; ואמרת אליהם, כה אמר יהוה צבאות--שתה תשתו.  כה,כט כי הנה בעיר אשר נקרא-שמי עליה, אנוכי מחל להרע, ואתם, הינקה תינקו:  לא תינקו--כי חרב אני קורא על-כל-יושבי הארץ, נאום יהוה צבאות.  כה,ל ואתה תינבא אליהם, את כל-הדברים האלה; ואמרת אליהם, יהוה ממרום ישאג וממעון קודשו ייתן קולו--שאוג ישאג על-נווהו, הידד כדורכים יענה אל כל-יושבי הארץ.  כה,לא בא שאון, עד-קצה הארץ--כי ריב ליהוה בגויים, נשפט הוא לכל-בשר:  הרשעים נתנם לחרב, נאום-יהוה.  {ס}

כה,לב כה אמר יהוה צבאות, הנה רעה יוצאת מגוי אל-גוי; וסער גדול, ייעור מירכתי-ארץ.  כה,לג והיו חללי יהוה, ביום ההוא, מקצה הארץ, ועד-קצה הארץ:  לא ייספדו, ולא ייאספו ולא ייקברו--לדומן על-פני האדמה, יהיו.  כה,לד הילילו הרועים וזעקו, והתפלשו אדירי הצאן--כי-מלאו ימיכם, לטבוח; ותפוצותיכם, ונפלתם ככלי חמדה.  כה,לה ואבד מנוס, מן-הרועים, ופליטה, מאדירי הצאן.  כה,לו קול צעקת הרועים, ויללת אדירי הצאן--כי-שודד יהוה, את-מרעיתם.  כה,לז ונדמו, נאות השלום, מפני, חרון אף-יהוה.  כה,לח עזב ככפיר, סוכו--כי-הייתה ארצם, לשמה, מפני חרון היונה, ומפני חרון אפו.  {פ}

כו,א בראשית, ממלכות יהויקים בן-יאשייהו--מלך יהודה:  היה הדבר הזה, מאת יהוה לאמור.  כו,ב כה אמר יהוה, עמוד בחצר בית-יהוה, ודיברת על-כל-ערי יהודה הבאים להשתחוות בית-יהוה, את כל-הדברים אשר ציוויתיך לדבר אליהם:  אל-תגרע, דבר.  כו,ג אוליי ישמעו--וישובו, איש מדרכו הרעה; וניחמתי אל-הרעה, אשר אנוכי חושב לעשות להם, מפני, רוע מעלליהם.  כו,ד ואמרת אליהם, כה אמר יהוה:  אם-לא תשמעו, אליי, ללכת בתורתי, אשר נתתי לפניכם.  כו,ה לשמוע, על-דברי עבדיי הנביאים, אשר אנוכי, שולח אליכם; והשכם ושלוח, ולא שמעתם.  כו,ו ונתתי את-הבית הזה, כשילה; ואת-העיר הזאת אתן לקללה, לכול גויי הארץ.  {פ}

כו,ז וישמעו הכוהנים והנביאים, וכל-העם, את-ירמיהו, מדבר את-הדברים האלה בבית יהוה.  כו,ח ויהי ככלות ירמיהו, לדבר את כל-אשר-ציווה יהוה, לדבר, אל-כל-העם; ויתפשו אותו הכוהנים והנביאים, וכל-העם לאמור--מות תמות.  כו,ט מדוע ניבית בשם-יהוה לאמור, כשילה יהיה הבית הזה, והעיר הזאת תחרב, מאין יושב; וייקהל כל-העם אל-ירמיהו, בבית יהוה.  כו,י וישמעו שרי יהודה, את הדברים האלה, ויעלו מבית-המלך, בית יהוה; ויישבו בפתח שער-יהוה, החדש.  {ס}

כו,יא ויאמרו הכוהנים והנביאים, אל-השרים, ואל-כל-העם, לאמור:  משפט-מוות, לאיש הזה, כי ניבא אל-העיר הזאת, כאשר שמעתם באוזניכם.  כו,יב ויאמר ירמיהו אל-כל-השרים, ואל-כל-העם לאמור:  יהוה שלחני, להינבא אל-הבית הזה ואל-העיר הזאת, את כל-הדברים, אשר שמעתם.  כו,יג ועתה, היטיבו דרכיכם ומעלליכם, ושמעו, בקול יהוה אלוהיכם:  ויינחם יהוה--אל-הרעה, אשר דיבר עליכם.  כו,יד ואני, הנני בידכם:  עשו-לי כטוב וכישר, בעיניכם.  כו,טו אך ידוע תדעו, כי אם-ממיתים אתם אותי--כי-דם נקי אתם נותנים עליכם, ואל-העיר הזאת ואל-יושביה:  כי באמת, שלחני יהוה עליכם, לדבר באוזניכם, את כל-הדברים האלה.  {ס}

כו,טז ויאמרו השרים וכל-העם, אל-הכוהנים ואל-הנביאים:  אין-לאיש הזה, משפט-מוות, כי בשם יהוה אלוהינו, דיבר אלינו.  כו,יז ויקומו אנשים, מזקני הארץ; ויאמרו, אל-כל-קהל העם לאמור.  כו,יח מיכה, המורשתי, היה ניבא, בימי חזקייהו מלך-יהודה; ויאמר אל-כל-עם יהודה לאמור כה-אמר יהוה צבאות, ציון שדה תיחרש וירושלים עיים תהיה, והר הבית, לבמות יער.  כו,יט ההמת המיתוהו חזקייהו מלך-יהודה וכל-יהודה, הלוא ירא את-יהוה--ויחל את-פני יהוה, ויינחם יהוה אל-הרעה אשר-דיבר עליהם; ואנחנו, עושים רעה גדולה--על-נפשותינו.  כו,כ וגם-איש, היה מתנבא בשם יהוה, אורייהו בן-שמעיהו, מקרית היערים; ויינבא על-העיר הזאת, ועל-הארץ הזאת, ככול, דברי ירמיהו.  כו,כא וישמע המלך-יהויקים וכל-גיבוריו וכל-השרים, את-דבריו, ויבקש המלך, המיתו; וישמע אורייהו ויירא, ויברח ויבוא מצריים.  כו,כב וישלח המלך יהויקים, אנשים--מצריים:  את אלנתן בן-עכבור ואנשים איתו, אל-מצריים.  כו,כג ויוציאו את-אורייהו ממצריים, ויביאוהו אל-המלך יהויקים, ויכהו, בחרב; וישלך, את-נבלתו, אל-קברי, בני העם.  כו,כד אך, יד אחיקם בן-שפן, הייתה, את-ירמיהו--לבלתי תת-אותו ביד-העם, להמיתו.  {פ}

כז,א בראשית, ממלכת יהויקים בן-יאשייהו--מלך יהודה:  היה הדבר הזה, אל-ירמיה, מאת יהוה, לאמור.  כז,ב כה-אמר יהוה, אליי, עשה לך, מוסרות ומוטות; ונתתם, על-צווארך.  כז,ג ושילחתם אל-מלך אדום ואל-מלך מואב, ואל-מלך בני עמון, ואל-מלך צור, ואל-מלך צידון--ביד מלאכים הבאים ירושלים, אל-צדקייהו מלך יהודה.  כז,ד וציווית אותם, אל-אדוניהם לאמור:  כה-אמר יהוה צבאות, אלוהי ישראל, כה תאמרו, אל-אדוניכם.  כז,ה אנוכי עשיתי את-הארץ, את-האדם ואת-הבהמה אשר על-פני הארץ, בכוחי הגדול, ובזרועי הנטויה; ונתתיה, לאשר ישר בעיניי.  כז,ו ועתה, אנוכי נתתי את-כל-הארצות האלה, ביד נבוכדנאצר מלך-בבל, עבדי; וגם את-חית השדה, נתתי לו לעובדו.  כז,ז ועבדו אותו כל-הגויים, ואת-בנו ואת-בן-בנו--עד בוא-עת ארצו, גם-הוא, ועבדו בו גויים רבים, ומלכים גדולים.  כז,ח והיה הגוי והממלכה, אשר לא-יעבדו אותו את-נבוכדנאצר מלך-בבל, ואת אשר לא-ייתן את-צווארו, בעול מלך בבל--בחרב וברעב ובדבר אפקוד על-הגוי ההוא, נאום-יהוה, עד-תומי אותם, בידו.  כז,ט ואתם אל-תשמעו אל-נביאיכם ואל-קוסמיכם, ואל חלומותיכם, ואל-עונניכם, ואל-כשפיכם--אשר-הם אומרים אליכם, לאמור, לא תעבדו, את-מלך בבל.  כז,י כי שקר, הם ניבאים לכם, למען הרחיק אתכם מעל אדמתכם, והדחתי אתכם ואבדתם.  כז,יא והגוי, אשר יביא את-צווארו בעול מלך-בבל--ועבדו:  והנחתיו על-אדמתו נאום-יהוה, ועבדה וישב בה.  כז,יב ואל-צדקייה מלך-יהודה דיברתי, ככל-הדברים האלה לאמור:  הביאו את-צוואריכם בעול מלך-בבל, ועבדו אותו ועמו--וחיו.  כז,יג למה תמותו אתה ועמך, בחרב ברעב ובדבר--כאשר, דיבר יהוה, אל-הגוי, אשר לא-יעבוד את-מלך בבל.  כז,יד ואל-תשמעו אל-דברי הנביאים, האומרים אליכם לאמור, לא תעבדו, את-מלך בבל:  כי שקר, הם ניבאים לכם.  כז,טו כי לא שלחתים נאום-יהוה, והם ניבאים בשמי לשקר:  למען הדיחי אתכם, ואבדתם--אתם, והנביאים הניבאים לכם.  כז,טז ואל-הכוהנים ואל-כל-העם הזה דיברתי לאמור, כה אמר יהוה, אל-תשמעו אל-דברי נביאיכם הניבאים לכם לאמור, הנה כלי בית-יהוה מושבים מבבלה עתה מהרה:  כי שקר, המה ניבאים לכם.  כז,יז אל-תשמעו אליהם, עבדו את-מלך-בבל וחיו:  למה תהיה העיר הזאת, חורבה.  כז,יח ואם-נביאים הם, ואם-יש דבר-יהוה איתם--יפגעו-נא, ביהוה צבאות, לבלתי-בואו הכלים הנותרים בבית-יהוה ובית מלך יהודה ובירושלים, בבלה.  כז,יט כי כה אמר, יהוה צבאות, אל-העמודים, ועל-הים ועל-המכונות--ועל יתר הכלים, הנותרים בעיר הזאת.  כז,כ אשר לא-לקחם, נבוכדנאצר מלך בבל, בגלותו את-יכוניה בן-יהויקים מלך-יהודה מירושלים, בבלה; ואת כל-חורי יהודה, וירושלים.  כז,כא כי כה אמר יהוה צבאות, אלוהי ישראל--על-הכלים, הנותרים בית יהוה, ובית מלך-יהודה, וירושלים.  כז,כב בבלה יובאו, ושמה יהיו--עד יום פוקדי אותם, נאום-יהוה, והעליתים והשיבותים, אל-המקום הזה.  {פ}

כח,א ויהי בשנה ההיא, בראשית ממלכת צדקייה מלך-יהודה, בשנה הרביעית, בחודש החמישי; אמר אליי חנניה בן-עזור הנביא אשר מגבעון, בבית יהוה, לעיני הכוהנים וכל-העם, לאמור.  כח,ב כה-אמר יהוה צבאות, אלוהי ישראל--לאמור:  שברתי, את-עול מלך בבל.  כח,ג בעוד שנתיים ימים, אני משיב אל-המקום הזה, את-כל-כלי, בית יהוה--אשר לקח נבוכדנאצר מלך-בבל, מן-המקום הזה, ויביאם, בבל.  כח,ד ואת-יכוניה בן-יהויקים מלך-יהודה ואת-כל-גלות יהודה הבאים בבלה, אני משיב אל-המקום הזה--נאום-יהוה:  כי אשבור, את-עול מלך בבל.  כח,ה ויאמר ירמיה הנביא, אל-חנניה הנביא, לעיני הכוהנים ולעיני כל-העם, העומדים בבית יהוה.  כח,ו ויאמר, ירמיה הנביא, אמן, כן יעשה יהוה; יקם יהוה, את-דבריך, אשר ניבאת להשיב כלי בית-יהוה וכל-הגולה, מבבל אל-המקום הזה.  כח,ז אך-שמע-נא הדבר הזה, אשר אנוכי דובר באוזניך, ובאוזני, כל-העם.  כח,ח הנביאים, אשר היו לפניי ולפניך--מן-העולם:  ויינבאו אל-ארצות רבות, ועל-ממלכות גדולות, למלחמה, ולרעה ולדבר.  כח,ט הנביא, אשר יינבא לשלום--בבוא, דבר הנביא, ייוודע הנביא, אשר-שלחו יהוה באמת.  כח,י וייקח חנניה הנביא, את-המוטה, מעל, צוואר ירמיה הנביא; וישברהו.  כח,יא ויאמר חנניה לעיני כל-העם לאמור, כה אמר יהוה, ככה אשבור את-עול נבוכדנאצר מלך-בבל בעוד שנתיים ימים, מעל צוואר כל-הגויים; וילך ירמיה הנביא, לדרכו.  {פ}

כח,יב ויהי דבר-יהוה, אל-ירמיה:  אחרי שבור חנניה הנביא, את-המוטה, מעל צוואר ירמיה הנביא, לאמור.  כח,יג הלוך ואמרת אל-חנניה לאמור, כה אמר יהוה, מוטות עץ, שברת; ועשית תחתיהן, מוטות ברזל.  כח,יד כי כה-אמר יהוה צבאות אלוהי ישראל, עול ברזל נתתי על-צוואר כל-הגויים האלה לעבוד את-נבוכדנאצר מלך-בבל--ועבדוהו; וגם את-חית השדה, נתתי לו.  כח,טו ויאמר ירמיה הנביא אל-חנניה הנביא, שמע-נא חנניה:  לא-שלחך יהוה--ואתה הבטחת את-העם הזה, על-שקר.  כח,טז לכן, כה אמר יהוה, הנני משלחך, מעל פני האדמה; השנה אתה מת, כי-סרה דיברת אל-יהוה.  כח,יז וימת חנניה הנביא, בשנה ההיא, בחודש, השביעי.  {פ}

כט,א ואלה דברי הספר, אשר שלח ירמיה הנביא מירושלים--אל-יתר זקני הגולה, ואל-הכוהנים ואל-הנביאים ואל-כל-העם, אשר הגלה נבוכדנאצר מירושלים, בבלה.  כט,ב אחרי צאת יכוניה-המלך והגבירה והסריסים שרי יהודה וירושלים, והחרש והמסגר--מירושלים.  כט,ג ביד אלעשה בן-שפן, וגמריה בן-חלקייה:  אשר שלח צדקייה מלך-יהודה, אל-נבוכדנאצר מלך בבל--בבלה לאמור.  כט,ד כה אמר יהוה צבאות, אלוהי ישראל:  לכל-הגולה--אשר-הגליתי מירושלים, בבלה.  כט,ה בנו בתים, ושבו; ונטעו גנות, ואכלו את-פריין.  כט,ו קחו נשים, והולידו בנים ובנות, וקחו לבניכם נשים ואת-בנותיכם תנו לאנשים, ותלדנה בנים ובנות; ורבו-שם, ואל-תמעטו.  כט,ז ודרשו את-שלום העיר, אשר הגליתי אתכם שמה, והתפללו בעדה, אל-יהוה:  כי בשלומה, יהיה לכם שלום.  כט,ח כי כה אמר יהוה צבאות, אלוהי ישראל, אל-ישיאו לכם נביאיכם אשר-בקרבכם, וקוסמיכם; ואל-תשמעו, אל-חלומותיכם, אשר אתם, מחלמים.  כט,ט כי בשקר, הם ניבאים לכם בשמי:  לא שלחתים, נאום-יהוה.  {ס}

כט,י כי-כה, אמר יהוה, כי לפי מלאות לבבל שבעים שנה, אפקוד אתכם; והקימותי עליכם, את-דברי הטוב, להשיב אתכם, אל-המקום הזה.  כט,יא כי אנוכי ידעתי את-המחשבות, אשר אנוכי חושב עליכם--נאום-יהוה:  מחשבות שלום ולא לרעה, לתת לכם אחרית ותקווה.  כט,יב וקראתם אותי והלכתם, והתפללתם אליי; ושמעתי, אליכם.  כט,יג וביקשתם אותי, ומצאתם:  כי תדרשוני, בכל-לבבכם.  כט,יד ונמצאתי לכם, נאום-יהוה, ושבתי את-שבותכם וקיבצתי אתכם מכל-הגויים ומכל-המקומות אשר הדחתי אתכם שם, נאום-יהוה; והשיבותי אתכם--אל-המקום, אשר-הגליתי אתכם משם.  כט,טו כי, אמרתם:  הקים לנו יהוה נביאים, בבלה.  {ס}

כט,טז כי-כה אמר יהוה, אל-המלך היושב אל-כיסא דויד, ואל-כל-העם, היושב בעיר הזאת:  אחיכם, אשר לא-יצאו איתכם בגולה.  כט,יז כה אמר, יהוה צבאות, הנני משלח בם, את-החרב את-הרעב ואת-הדבר; ונתתי אותם, כתאנים השוערים, אשר לא-תיאכלנה, מרוע.  כט,יח ורדפתי, אחריהם, בחרב, ברעב ובדבר; ונתתים לזעווה לכול ממלכות הארץ, לאלה ולשמה ולשריקה ולחרפה, בכל-הגויים, אשר-הדחתים שם.  כט,יט תחת אשר-לא-שמעו אל-דבריי, נאום-יהוה--אשר שלחתי אליהם את-עבדיי הנביאים, השכם ושלוח, ולא שמעתם, נאום-יהוה.  כט,כ ואתם, שמעו דבר-יהוה:  כל-הגולה--אשר-שילחתי מירושלים, בבלה.  {ס}

כט,כא כה-אמר יהוה צבאות אלוהי ישראל, אל-אחאב בן-קוליה ואל-צדקייהו בן-מעשיה, הניבאים לכם בשמי, שקר:  הנני נותן אותם, ביד נבוכדראצר מלך-בבל, והכם, לעיניכם.  כט,כב ולוקח מהם, קללה, לכול גלות יהודה, אשר בבבל לאמור:  ישימך יהוה כצדקייהו וכאחב, אשר-קלם מלך-בבל באש.  כט,כג יען אשר עשו נבלה בישראל, וינאפו את-נשי ריעיהם, וידברו דבר בשמי שקר, אשר לא ציוויתים; ואנוכי היודע ועד, נאום-יהוה.  {ס}

כט,כד ואל-שמעיהו הנחלמי, תאמר לאמור.  כט,כה כה-אמר יהוה צבאות, אלוהי ישראל--לאמור:  יען אשר אתה שלחת בשמך ספרים, אל-כל-העם אשר בירושלים, ואל-צפניה בן-מעשיה הכוהן, ואל כל-הכוהנים לאמור.  כט,כו יהוה נתנך כוהן, תחת יהוידע הכוהן, להיות פקידים בית יהוה, לכל-איש משוגע ומתנבא; ונתת אותו אל-המהפכת, ואל-הצינוק.  כט,כז ועתה, למה לא גערת, בירמיהו, הענתותי--המתנבא, לכם.  כט,כח כי על-כן שלח אלינו, בבל לאמור--ארוכה היא; בנו בתים, ושבו, ונטעו גנות, ואכלו את-פריהן.  כט,כט ויקרא צפניה הכוהן, את-הספר הזה, באוזני, ירמיהו הנביא.  {פ}

כט,ל ויהי, דבר-יהוה, אל-ירמיהו, לאמור.  כט,לא שלח על-כל-הגולה, לאמור, כה אמר יהוה, אל-שמעיה הנחלמי:  יען אשר ניבא לכם שמעיה, ואני לא שלחתיו, ויבטח אתכם, על-שקר.  כט,לב לכן כה-אמר יהוה, הנני פוקד על-שמעיה הנחלמי ועל-זרעו--לא-יהיה לו איש יושב בתוך-העם הזה ולא-יראה בטוב אשר-אני עושה-לעמי, נאום-יהוה:  כי-סרה דיבר, על-יהוה.  {ס}

ל,א הדבר אשר היה אל-ירמיהו, מאת יהוה לאמור.  ל,ב כה-אמר יהוה אלוהי ישראל, לאמור:  כתוב-לך, את כל-הדברים אשר-דיברתי אליך--אל-ספר.  ל,ג כי הנה ימים באים, נאום-יהוה, ושבתי את-שבות עמי ישראל ויהודה, אמר יהוה; והשיבותים, אל-הארץ אשר-נתתי לאבותם--וירשוה.  {פ}

ל,ד ואלה הדברים, אשר דיבר יהוה אל-ישראל--ואל-יהודה.  ל,ה כי-כה אמר יהוה, קול חרדה שמענו--פחד, ואין שלום.  ל,ו שאלו-נא וראו, אם-יולד זכר:  מדוע ראיתי כל-גבר ידיו על-חלציו, כיולדה, ונהפכו כל-פנים, ליירקון.  ל,ז הוי, כי גדול היום ההוא--מאיין כמוהו; ועת-צרה היא ליעקוב, וממנה ייוושע.  ל,ח והיה ביום ההוא נאום יהוה צבאות, אשבור עולו מעל צווארך, ומוסרותיך, אנתק; ולא-יעבדו-בו עוד, זרים.  ל,ט ועבדו, את יהוה אלוהיהם, ואת דויד מלכם, אשר אקים להם.  {ס}

ל,י ואתה אל-תירא עבדי יעקוב נאום-יהוה, ואל-תיחת ישראל--כי הנני מושיעך מרחוק, ואת-זרעך מארץ שביים; ושב יעקוב ושקט ושאנן, ואין מחריד.  ל,יא כי-איתך אני נאום-יהוה, להושיעך:  כי אעשה כלה בכל-הגויים אשר הפיצותיך שם, אך אותך לא-אעשה כלה, וייסרתיך למשפט, ונקה לא אנקך.  {פ}

ל,יב כי כה אמר יהוה, אנוש לשברך--נחלה, מכתך.  ל,יג אין-דן דינך, למזור; רפואות תעלה, אין לך.  ל,יד כל-מאהבייך שכחוך, אותך לא ידרושו:  כי מכת אויב הכיתיך, מוסר אכזרי--על רוב עוונך, עצמו חטאותייך.  ל,טו מה-תזעק על-שברך, אנוש מכאובך:  על רוב עוונך, עצמו חטאותייך--עשיתי אלה, לך.  ל,טז לכן כל-אוכלייך, ייאכלו, וכל-צרייך כולם, בשבי ילכו; והיו שואסייך למשיסה, וכל-בוזזייך אתן לבז.  ל,יז כי אעלה ארוכה לך וממכותייך ארפאך, נאום-יהוה:  כי נידחה, קראו לך--ציון היא, דורש אין לה.  {ס}

ל,יח כה אמר יהוה, הנני-שב שבות אוהלי יעקוב, ומשכנותיו, ארחם; ונבנתה עיר על-תילה, וארמון על-משפטו יישב.  ל,יט ויצא מהם תודה, וקול משחקים; והרביתים ולא ימעטו, והכבדתים ולא יצערו.  ל,כ והיו בניו כקדם, ועדתו לפניי תיכון; ופקדתי, על כל-לוחציו.  ל,כא והיה אדירו ממנו, ומושלו מקרבו ייצא, והקרבתיו, וניגש אליי:  כי מי הוא-זה ערב את-ליבו, לגשת אליי--נאום-יהוה.  ל,כב והייתם לי, לעם; ואנוכי, אהיה לכם לאלוהים.  {ס}

ל,כג הנה סערת יהוה, חמה יצאה--סער, מתגורר:  על ראש רשעים, יחול.  ל,כד לא ישוב, חרון אף-יהוה, עד-עשותו ועד-הקימו, מזימות ליבו; באחרית הימים, תתבוננו בה.  ל,כה בעת ההיא, נאום-יהוה, אהיה לאלוהים, לכול משפחות ישראל; והמה, יהיו-לי לעם.  {ס}

לא,א כה, אמר יהוה, מצא חן במדבר, עם שרידי חרב; הלוך להרגיעו, ישראל.  לא,ב מרחוק, יהוה נראה לי; ואהבת עולם אהבתיך, על-כן משכתיך חסד.  לא,ג עוד אבנך ונבנית, בתולת ישראל:  עוד תעדי תופייך, ויצאת במחול משחקים.  לא,ד עוד תיטעי כרמים, בהרי שומרון; נטעו נוטעים, וחיללו.  לא,ה כי יש-יום, קראו נוצרים בהר אפריים; קומו ונעלה ציון, אל-יהוה אלוהינו.  {פ}

לא,ו כי-כה אמר יהוה, רונו ליעקוב שמחה, וצהלו, בראש הגויים; השמיעו הללו, ואמרו, הושע יהוה את-עמך, את שארית ישראל.  לא,ז הנני מביא אותם מארץ צפון, וקיבצתים מירכתי-ארץ--בם עיוור ופיסח, הרה ויולדת יחדיו:  קהל גדול, ישובו הנה.  לא,ח בבכי יבואו, ובתחנונים אובילם--אוליכם אל-נחלי מים, בדרך ישר לא ייכשלו בה:  כי-הייתי לישראל לאב, ואפריים בכורי הוא.  {ס}

לא,ט שמעו דבר-יהוה גויים, והגידו באיים ממרחק; ואמרו, מזרה ישראל יקבצנו, ושמרו, כרועה עדרו.  לא,י כי-פדה יהוה, את-יעקוב; וגאלו, מיד חזק ממנו.  לא,יא ובאו, וריננו במרום-ציון, ונהרו אל-טוב יהוה על-דגן ועל-תירוש ועל-יצהר, ועל-בני-צאן ובקר; והייתה נפשם כגן רווה, ולא-יוסיפו לדאבה עוד.  לא,יב אז תשמח בתולה במחול, ובחורים וזקנים יחדיו; והפכתי אבלם לששון וניחמתים, ושימחתים מיגונם.  לא,יג וריוויתי נפש הכוהנים, דשן; ועמי את-טובי ישבעו, נאום-יהוה.  {ס}

לא,יד כה אמר יהוה, קול ברמה נשמע נהי בכי תמרורים--רחל, מבכה על-בניה; מיאנה להינחם על-בניה, כי איננו.  {ס}

לא,טו כה אמר יהוה, מנעי קולך מבכי, ועינייך, מדמעה:  כי יש שכר לפעולתך נאום-יהוה, ושבו מארץ אויב.  לא,טז ויש-תקווה לאחריתך, נאום-יהוה; ושבו בנים, לגבולם.  {ס}

לא,יז שמוע שמעתי, אפריים מתנודד, ייסרתני ואיווסר, כעגל לא לומד; השיבני ואשובה, כי אתה יהוה אלוהיי.  לא,יח כי-אחרי שובי, ניחמתי, ואחרי היוודעי, ספקתי על-ירך; בושתי וגם-נכלמתי, כי נשאתי חרפת נעוריי.  לא,יט הבן יקיר לי אפריים, אם ילד שעשועים--כי-מדי דברי בו, זכור אזכרנו עוד; על-כן, המו מעיי לו--רחם ארחמנו, נאום-יהוה.  {ס}

לא,כ הציבי לך ציונים, שימי לך תמרורים--שיתי ליבך, למסילה דרך הלכת; שובי בתולת ישראל, שובי אל-ערייך אלה.  לא,כא עד-מתיי תתחמקין, הבת השובבה:  כי-ברא יהוה חדשה בארץ, נקבה תסובב גבר.  {ס}

לא,כב כה-אמר יהוה צבאות, אלוהי ישראל, עוד יאמרו את-הדבר הזה בארץ יהודה ובעריו, בשובי את-שבותם:  יברכך יהוה נווה-צדק, הר הקודש.  לא,כג וישבו בה יהודה וכל-עריו, יחדיו:  איכרים, ונסעו בעדר.  לא,כד כי הרוויתי, נפש עייפה; וכל-נפש דאבה, מילאתי.  לא,כה על-זאת, הקיצותי ואראה; ושנתי, ערבה לי.  {ס}

לא,כו הנה ימים באים, נאום-יהוה; וזרעתי, את-בית ישראל ואת-בית יהודה, זרע אדם, וזרע בהמה.  לא,כז והיה כאשר שקדתי עליהם, לנתוש ולנתוץ ולהרוס--ולהאביד ולהרע:  כן אשקוד עליהם לבנות ולנטוע, נאום-יהוה.  לא,כח בימים ההם--לא-יאמרו עוד, אבות אכלו בוסר; ושיני בנים, תקהינה.  לא,כט כי אם-איש בעוונו, ימות:  כל-האדם האוכל הבוסר, תקהינה שיניו.  {ס}

לא,ל הנה ימים באים, נאום-יהוה; וכרתי, את-בית ישראל ואת-בית יהודה--ברית חדשה.  לא,לא לא כברית, אשר כרתי את-אבותם, ביום החזיקי בידם, להוציאם מארץ מצריים:  אשר-המה הפרו את-בריתי, ואנוכי בעלתי בם--נאום-יהוה.  לא,לב כי זאת הברית אשר אכרות את-בית ישראל אחרי הימים ההם, נאום-יהוה, נתתי את-תורתי בקרבם, ועל-ליבם אכתבנה; והייתי להם לאלוהים, והמה יהיו-לי לעם.  לא,לג ולא ילמדו עוד, איש את-ריעהו ואיש את-אחיו לאמור, דעו, את-יהוה:  כי-כולם יידעו אותי למקטנם ועד-גדולם, נאום-יהוה--כי אסלח לעוונם, ולחטאתם לא אזכור-עוד.  {ס}

לא,לד כה אמר יהוה, נותן שמש לאור יומם, חוקות ירח וכוכבים, לאור לילה; רוגע הים ויהמו גליו, יהוה צבאות שמו.  לא,לה אם-ימושו החוקים האלה, מלפניי--נאום-יהוה; גם זרע ישראל ישבתו, מהיות גוי לפניי--כל-הימים.  {ס}

לא,לו כה אמר יהוה, אם-יימדו שמיים מלמעלה, וייחקרו מוסדי-ארץ, למטה:  גם-אני אמאס בכל-זרע ישראל, על-כל-אשר עשו--נאום-יהוה.  {ס}

לא,לז הנה ימים באים, נאום-יהוה; ונבנתה העיר ליהוה, ממגדל חננאל שער הפינה.  לא,לח ויצא עוד קו המידה, נגדו, על, גבעת גרב; ונסב, גועתה.  לא,לט וכל-העמק הפגרים והדשן וכל-השדמות עד-נחל קדרון עד-פינת שער הסוסים, מזרחה--קודש, ליהוה:  לא-יינתש ולא-ייהרס עוד, לעולם.  {פ}

לב,א הדבר אשר-היה אל-ירמיהו, מאת יהוה, בשנה העשירית, לצדקייהו מלך יהודה--היא השנה שמונה-עשרה שנה, לנבוכדראצר.  לב,ב ואז, חיל מלך בבל, צרים, על-ירושלים; וירמיהו הנביא, היה כלוא בחצר המטרה, אשר, בית-מלך יהודה.  לב,ג אשר כלאו, צדקייהו מלך-יהודה לאמור:  מדוע אתה ניבא לאמור, כה אמר יהוה, הנני נותן את-העיר הזאת ביד מלך-בבל, ולכדה.  לב,ד וצדקייהו מלך יהודה, לא יימלט מיד הכשדים:  כי הינתון יינתן, ביד מלך-בבל, ודיבר-פיו עם-פיו, ועיניו את-עיניו תראינה.  לב,ה ובבל יוליך את-צדקייהו, ושם יהיה, עד-פוקדי אותו, נאום-יהוה:  כי תילחמו את-הכשדים, לא תצליחו.  {פ}

לב,ו ויאמר, ירמיהו:  היה דבר-יהוה, אליי לאמור.  לב,ז הנה חנמאל, בן-שלום דודך, בא אליך, לאמור:  קנה לך, את-שדי אשר בענתות--כי לך משפט הגאולה, לקנות.  לב,ח ויבוא אליי חנמאל בן-דודי כדבר יהוה, אל-חצר המטרה, ויאמר אליי קנה נא את-שדי אשר-בענתות אשר בארץ בנימין כי-לך משפט הירושה ולך הגאולה, קנה-לך; ואדע, כי דבר-יהוה הוא.  לב,ט ואקנה, את-השדה, מאת חנמאל בן-דודי, אשר בענתות; ואשקלה-לו, את-הכסף, שבעה שקלים, ועשרה הכסף.  לב,י ואכתוב בספר ואחתום, ואעד עדים; ואשקול הכסף, במאזניים.  לב,יא ואקח, את-ספר המקנה, את-החתום המצוה והחוקים, ואת-הגלוי.  לב,יב ואתן את-הספר המקנה, אל-ברוך בן-נרייה בן-מחסיה, לעיני חנמאל דודי, ולעיני העדים הכותבים בספר המקנה--לעיני, כל-היהודים, היושבים, בחצר המטרה.  לב,יג ואצווה, את-ברוך, לעיניהם, לאמור.  לב,יד כה-אמר יהוה צבאות אלוהי ישראל, לקוח את-הספרים האלה את ספר המקנה הזה ואת החתום ואת ספר הגלוי הזה, ונתתם, בכלי-חרש--למען יעמדו, ימים רבים.  {ס}

לב,טו כי כה אמר יהוה צבאות, אלוהי ישראל:  עוד ייקנו בתים ושדות וכרמים, בארץ הזאת.  {פ}

לב,טז ואתפלל, אל-יהוה, אחרי תיתי את-ספר המקנה, אל-ברוך בן-נרייה לאמור.  לב,יז אהה, אדוניי יהוה, הנה אתה עשית את-השמיים ואת-הארץ, בכוחך הגדול ובזרועך הנטויה:  לא-ייפלא ממך, כל-דבר.  לב,יח עושה חסד, לאלפים, ומשלם עוון אבות, אל-חיק בניהם אחריהם:  האל הגדול הגיבור, יהוה צבאות שמו.  לב,יט גדול, העצה, ורב, העלילייה--אשר-עיניך פקוחות, על-כל-דרכי בני אדם, לתת לאיש כדרכיו, וכפרי מעלליו.  לב,כ אשר-שמת אותות ומופתים בארץ-מצריים, עד-היום הזה, ובישראל, ובאדם; ותעשה-לך שם, כיום הזה.  לב,כא ותוצא את-עמך את-ישראל, מארץ מצריים--באותות ובמופתים, וביד חזקה ובאזרוע נטויה, ובמורא, גדול.  לב,כב ותיתן להם את-הארץ הזאת, אשר-נשבעת לאבותם לתת להם--ארץ זבת חלב, ודבש.  לב,כג ויבואו ויירשו אותה, ולא-שמעו בקולך ובתורתך לא-הלכו--את כל-אשר ציווית להם לעשות, לא עשו; ותקרא אותם, את כל-הרעה הזאת.  לב,כד הנה הסוללות, באו העיר ללוכדה, והעיר ניתנה ביד הכשדים הנלחמים עליה, מפני החרב והרעב והדבר; ואשר דיברת היה, והנך רואה.  לב,כה ואתה אמרת אליי, אדוניי יהוה, קנה-לך השדה בכסף, והעד עדים; והעיר ניתנה, ביד הכשדים.  {ס}

לב,כו ויהי, דבר-יהוה, אל-ירמיהו, לאמור.  לב,כז הנה אני יהוה, אלוהי כל-בשר--הממני, ייפלא כל-דבר.  לב,כח לכן, כה אמר יהוה:  הנני נותן את-העיר הזאת ביד הכשדים, וביד נבוכדראצר מלך-בבל--ולכדה.  לב,כט ובאו הכשדים, הנלחמים על-העיר הזאת, והציתו את-העיר הזאת באש, ושרפוה; ואת הבתים אשר קיטרו על-גגותיהם לבעל, והיסכו נסכים לאלוהים אחרים--למען, הכעיסני.  לב,ל כי-היו בני-ישראל ובני יהודה, אך עושים הרע בעיניי--מנעורותיהם:  כי בני-ישראל, אך מכעיסים אותי במעשה ידיהם--נאום-יהוה.  לב,לא כי על-אפי ועל-חמתי, הייתה לי העיר הזאת, למן-היום אשר בנו אותה, ועד היום הזה--להסירה, מעל פניי.  לב,לב על כל-רעת בני-ישראל ובני יהודה, אשר עשו להכעיסני, המה מלכיהם שריהם, כוהניהם ונביאיהם; ואיש יהודה, ויושבי ירושלים.  לב,לג ויפנו אליי עורף, ולא פנים; ולמד אותם השכם ולמד, ואינם שומעים לקחת מוסר.  לב,לד וישימו שיקוציהם, בבית אשר-נקרא-שמי עליו--לטמאו.  לב,לה ויבנו את-במות הבעל אשר בגיא בן-הינום, להעביר את-בניהם ואת-בנותיהם למולך, אשר לא-ציוויתים ולא עלתה על-ליבי, לעשות התועבה הזאת--למען, החטיא את-יהודה.  {ס}

לב,לו ועתה, לכן כה-אמר יהוה אלוהי ישראל:  אל-העיר הזאת--אשר אתם אומרים ניתנה ביד מלך-בבל, בחרב וברעב ובדבר.  לב,לז הנני מקבצם מכל-הארצות, אשר הדחתים שם באפי ובחמתי ובקצף גדול; והשיבותים אל-המקום הזה, והושבתים לבטח.  לב,לח והיו לי, לעם; ואני, אהיה להם לאלוהים.  לב,לט ונתתי להם לב אחד, ודרך אחד, ליראה אותי, כל-הימים--לטוב להם, ולבניהם אחריהם.  לב,מ וכרתי להם, ברית עולם, אשר לא-אשוב מאחריהם, להיטיבי אותם; ואת-יראתי אתן בלבבם, לבלתי סור מעליי.  לב,מא וששתי עליהם, להיטיב אותם; ונטעתים בארץ הזאת, באמת--בכל-ליבי, ובכל-נפשי.  {ס}

לב,מב כי-כה, אמר יהוה, כאשר הבאתי אל-העם הזה, את כל-הרעה הגדולה הזאת--כן אנוכי מביא עליהם, את-כל-הטובה, אשר אנוכי, דובר עליהם.  לב,מג ונקנה השדה, בארץ הזאת--אשר אתם אומרים, שממה היא מאין אדם ובהמה, ניתנה, ביד הכשדים.  לב,מד שדות בכסף יקנו, וכתוב בספר וחתום והעד עדים, בארץ בנימין ובסביבי ירושלים ובערי יהודה ובערי ההר, ובערי השפילה ובערי הנגב:  כי-אשיב את-שבותם, נאום-יהוה.  {פ}

לג,א ויהי דבר-יהוה אל-ירמיהו, שנית; והוא עודנו עצור, בחצר המטרה לאמור.  לג,ב כה-אמר יהוה, עושה:  יהוה, יוצר אותה להכינה--יהוה שמו.  לג,ג קרא אליי, ואענך; ואגידה לך גדולות ובצורות, לא ידעתם.  {פ}

לג,ד כי כה אמר יהוה, אלוהי ישראל, על-בתי העיר הזאת, ועל-בתי מלכי יהודה--הנתוצים, אל-הסוללות ואל-החרב.  לג,ה באים, להילחם את-הכשדים, ולמלאם את-פגרי האדם, אשר-הכיתי באפי ובחמתי; ואשר הסתרתי פניי מהעיר הזאת, על כל-רעתם.  לג,ו הנני מעלה-לה ארוכה ומרפא, ורפאתים; וגיליתי להם, עתרת שלום ואמת.  לג,ז והשיבותי את-שבות יהודה, ואת שבות ישראל; ובניתים, כבראשונה.  לג,ח וטיהרתים, מכל-עוונם אשר חטאו-לי; וסלחתי, לכל-עוונותיהם אשר חטאו-לי, ואשר, פשעו בי.  לג,ט והייתה לי, לשם ששון לתהילה ולתפארת, לכול, גויי הארץ--אשר ישמעו את-כל-הטובה, אשר אנוכי עושה אותם, ופחדו ורגזו על כל-הטובה ועל כל-השלום, אשר אנוכי עושה לה.  {ס}

לג,י כה אמר יהוה, עוד יישמע במקום-הזה, אשר אתם אומרים, חרב הוא מאין אדם ומאין בהמה--בערי יהודה, ובחוצות ירושלים, הנשמות מאין אדם ומאין יושב, ומאין בהמה.  לג,יא קול ששון וקול שמחה, קול חתן וקול כלה, קול אומרים הודו את-יהוה צבאות כי-טוב יהוה כי-לעולם חסדו, מביאים תודה בית יהוה:  כי-אשיב את-שבות-הארץ כבראשונה, אמר יהוה.  {ס}

לג,יב כה-אמר, יהוה צבאות, עוד יהיה במקום הזה החרב מאין-אדם ועד-בהמה, ובכל-עריו--נווה רועים, מרביצים צאן.  לג,יג בערי ההר בערי השפילה, ובערי הנגב, ובארץ בנימין ובסביבי ירושלים, ובערי יהודה--עוד תעבורנה הצאן על-ידי מונה, אמר יהוה.  {ס}

לג,יד הנה ימים באים, נאום-יהוה; והקימותי את-הדבר הטוב, אשר דיברתי אל-בית ישראל ועל-בית יהודה.  לג,טו בימים ההם ובעת ההיא, אצמיח לדויד צמח צדקה; ועשה משפט וצדקה, בארץ.  לג,טז בימים ההם תיוושע יהודה, וירושלים תשכון לבטח; וזה אשר-יקרא-לה, יהוה צדקנו.  {ס}

לג,יז כי-כה, אמר יהוה:  לא-ייכרת לדויד--איש, יושב על-כיסא בית-ישראל.  לג,יח ולכוהנים, הלויים, לא-ייכרת איש, מלפניי:  מעלה עולה ומקטיר מנחה, ועושה זבח--כל-הימים.  {פ}

לג,יט ויהי, דבר-יהוה, אל-ירמיהו, לאמור.  לג,כ כה, אמר יהוה, אם-תפרו את-בריתי היום, ואת-בריתי הלילה; ולבלתי היות יומם-ולילה, בעיתם.  לג,כא גם-בריתי תופר את-דויד עבדי, מהיות-לו בן מולך על-כיסאו; ואת-הלויים הכוהנים, משרתיי.  לג,כב אשר לא-ייספר צבא השמיים, ולא יימד חול הים--כן ארבה, את-זרע דויד עבדי, ואת-הלויים, משרתי אותי.  {ס}

לג,כג ויהי, דבר-יהוה, אל-ירמיהו, לאמור.  לג,כד הלוא ראית, מה-העם הזה דיברו לאמור, שתי המשפחות אשר בחר יהוה בהם, וימאסם; ואת-עמי, ינאצון, מהיות עוד, גוי לפניהם.  {ס}

לג,כה כה אמר יהוה, אם-לא בריתי יומם ולילה--חוקות שמיים וארץ, לא-שמתי.  לג,כו גם-זרע יעקוב ודויד עבדי אמאס, מקחת מזרעו מושלים, אל-זרע אברהם, ישחק ויעקוב:  כי-אשיב את-שבותם, וריחמתים.  {פ}

לד,א הדבר אשר-היה אל-ירמיהו, מאת יהוה; ונבוכדראצר מלך-בבל וכל-חילו וכל-ממלכות ארץ ממשלת ידו וכל-העמים, נלחמים על-ירושלים ועל-כל-עריה--לאמור.  לד,ב כה-אמר יהוה, אלוהי ישראל, הלוך ואמרת, אל-צדקייהו מלך יהודה; ואמרת אליו, כה אמר יהוה, הנני נותן את-העיר הזאת ביד מלך-בבל, ושרפה באש.  לד,ג ואתה, לא תימלט מידו--כי תפוש תיתפש, ובידו תינתן; ועיניך את-עיני מלך-בבל תראינה, ופיהו את-פיך ידבר--ובבל תבוא.  לד,ד אך שמע דבר-יהוה, צדקייהו מלך יהודה; כה-אמר יהוה עליך, לא תמות בחרב.  לד,ה בשלום תמות, וכמשרפות אבותיך המלכים הראשונים אשר-היו לפניך כן ישרפו-לך, והוי אדון, יספדו-לך:  כי-דבר אני-דיברתי, נאום-יהוה.  {ס}

לד,ו וידבר ירמיהו הנביא, אל-צדקייהו מלך יהודה, את כל-הדברים האלה, בירושלים.  לד,ז וחיל מלך-בבל, נלחמים על-ירושלים, ועל כל-ערי יהודה, הנותרות:  אל-לכיש, ואל-עזקה, כי הנה נשארו בערי יהודה, ערי מבצר.  {פ}

לד,ח הדבר אשר-היה אל-ירמיהו, מאת יהוה--אחרי כרות המלך צדקייהו ברית, את-כל-העם אשר בירושלים, לקרוא להם, דרור.  לד,ט לשלח איש את-עבדו ואיש את-שפחתו, העברי והעברייה--חופשים:  לבלתי עבוד-בם ביהודי אחיהו, איש.  לד,י וישמעו כל-השרים וכל-העם אשר-באו בברית, לשלח איש את-עבדו ואיש את-שפחתו חופשים, לבלתי עבוד-בם, עוד; וישמעו, וישלחו.  לד,יא וישובו, אחרי-כן, וישיבו את-העבדים ואת-השפחות, אשר שילחו חופשים; ויכבשום, לעבדים ולשפחות.  {פ}

לד,יב ויהי דבר-יהוה אל-ירמיהו, מאת יהוה לאמור.  לד,יג כה-אמר יהוה, אלוהי ישראל:  אנוכי, כרתי ברית את-אבותיכם, ביום הוציאי אותם מארץ מצריים, מבית עבדים לאמור.  לד,יד מקץ שבע שנים תשלחו איש את-אחיו העברי אשר-יימכר לך, ועבדך שש שנים, ושילחתו חופשי, מעימך; ולא-שמעו אבותיכם אליי, ולא הטו את-אוזנם.  לד,טו ותשובו אתם היום, ותעשו את-הישר בעיניי, לקרוא דרור, איש לריעהו; ותכרתו ברית, לפניי, בבית, אשר-נקרא שמי עליו.  לד,טז ותשובו, ותחללו את-שמי, ותשיבו איש את-עבדו ואיש את-שפחתו, אשר-שילחתם חופשים לנפשם; ותכבשו אותם--להיות לכם, לעבדים ולשפחות.  {ס}

לד,יז לכן, כה-אמר יהוה, אתם לא-שמעתם אליי, לקרוא דרור איש לאחיו ואיש לריעהו; הנני קורא לכם דרור נאום-יהוה, אל-החרב אל-הדבר ואל-הרעב, ונתתי אתכם לזעווה, לכול ממלכות הארץ.  לד,יח ונתתי את-האנשים, העוברים את-בריתי, אשר לא-הקימו את-דברי הברית, אשר כרתו לפניי--העגל אשר כרתו לשניים, ויעברו בין בתריו.  לד,יט שרי יהודה ושרי ירושלים, הסריסים והכוהנים, וכול, עם הארץ--העוברים, בין בתרי העגל.  לד,כ ונתתי אותם ביד אויביהם, וביד מבקשי נפשם; והייתה נבלתם למאכל, לעוף השמיים ולבהמת הארץ.  לד,כא ואת-צדקייהו מלך-יהודה ואת-שריו, אתן ביד אויביהם, וביד, מבקשי נפשם; וביד, חיל מלך בבל, העולים, מעליכם.  לד,כב הנני מצווה נאום-יהוה, והשיבותים אל-העיר הזאת ונלחמו עליה, ולכדוה, ושרפוה באש; ואת-ערי יהודה אתן שממה, מאין יושב.  {פ}

לה,א הדבר אשר-היה אל-ירמיהו, מאת יהוה, בימי יהויקים בן-יאשייהו מלך יהודה, לאמור.  לה,ב הלוך, אל-בית הרכבים, ודיברת אותם, והביאותם בית יהוה אל-אחת הלשכות; והשקית אותם, יין.  לה,ג ואקח את-יאזניה בן-ירמיהו, בן-חבציניה, ואת-אחיו, ואת-כל-בניו--ואת, כל-בית הרכבים.  לה,ד ואביא אותם, בית יהוה, אל-לשכת בני חנן בן-יגדליהו, איש האלוהים--אשר-אצל, לשכת השרים, אשר ממעל ללשכת מעשיהו בן-שלום, שומר הסף.  לה,ה ואתן לפני בני בית-הרכבים, גביעים מלאים יין--וכוסות; ואומר אליהם, שתו-יין.  לה,ו ויאמרו, לא נשתה-יין:  כי יונדב בן-רכב אבינו, ציווה עלינו לאמור, לא תשתו-יין אתם ובניכם, עד-עולם.  לה,ז ובית לא-תבנו, וזרע לא-תזרעו וכרם לא-תיטעו, ולא יהיה, לכם:  כי באוהלים תשבו, כל-ימיכם, למען תחיו ימים רבים על-פני האדמה, אשר אתם גרים שם.  לה,ח ונשמע, בקול יהונדב בן-רכב אבינו, לכול, אשר ציוונו:  לבלתי שתות-יין, כל-ימינו--אנחנו נשינו, בנינו ובנותינו.  לה,ט ולבלתי בנות בתים, לשבתנו; וכרם ושדה וזרע, לא יהיה-לנו.  לה,י ונשב, באוהלים; ונשמע ונעש, ככול אשר-ציוונו יונדב אבינו.  לה,יא ויהי, בעלות נבוכדראצר מלך-בבל אל-הארץ, ונאמר בואו ונבוא ירושלים, מפני חיל הכשדים ומפני חיל ארם; ונשב, בירושלים.  {פ}

לה,יב ויהי, דבר-יהוה, אל-ירמיהו, לאמור.  לה,יג כה-אמר יהוה צבאות, אלוהי ישראל, הלוך ואמרת לאיש יהודה, וליושבי ירושלים:  הלוא תקחו מוסר לשמוע אל-דבריי, נאום-יהוה.  לה,יד הוקם את-דברי יהונדב בן-רכב אשר-ציווה את-בניו לבלתי שתות-יין, ולא שתו עד-היום הזה--כי שמעו, את מצות אביהם; ואנוכי דיברתי אליכם, השכם ודבר--ולא שמעתם, אליי.  לה,טו ואשלח אליכם את-כל-עבדיי הנביאים השכם ושלוח לאמור שובו-נא איש מדרכו הרעה והיטיבו מעלליכם, ואל-תלכו אחרי אלוהים אחרים לעובדם, ושבו אל-האדמה, אשר-נתתי לכם ולאבותיכם; ולא הטיתם את-אוזנכם, ולא שמעתם אליי.  לה,טז כי הקימו, בני יהונדב בן-רכב, את-מצות אביהם, אשר ציוום; והעם הזה, לא שמעו אליי.  לה,יז לכן כה-אמר יהוה אלוהי צבאות, אלוהי ישראל, הנני מביא אל-יהודה ואל כל-יושבי ירושלים, את כל-הרעה אשר דיברתי עליהם:  יען דיברתי אליהם ולא שמעו, ואקרא להם ולא ענו.  לה,יח ולבית הרכבים אמר ירמיהו, כה-אמר יהוה צבאות אלוהי ישראל, יען אשר שמעתם, על-מצות יהונדב אביכם; ותשמרו, את-כל-מצוותיו, ותעשו, ככול אשר-ציווה אתכם.  לה,יט לכן, כה אמר יהוה צבאות--אלוהי ישראל:  לא-ייכרת איש ליונדב בן-רכב, עומד לפניי--כל-הימים.  {פ}

לו,א ויהי בשנה הרביעית, ליהויקים בן-יאשייהו מלך יהודה; היה הדבר הזה, אל-ירמיהו, מאת יהוה, לאמור.  לו,ב קח-לך, מגילת-ספר, וכתבת אליה את כל-הדברים אשר-דיברתי אליך על-ישראל ועל-יהודה, ועל-כל-הגויים--מיום דיברתי אליך, מימי יאשייהו, ועד, היום הזה.  לו,ג אוליי ישמעו, בית יהודה, את כל-הרעה, אשר אנוכי חושב לעשות להם--למען ישובו, איש מדרכו הרעה, וסלחתי לעוונם, ולחטאתם.  {ס}

לו,ד ויקרא ירמיהו, את-ברוך בן-נרייה; ויכתוב ברוך מפי ירמיהו, את כל-דברי יהוה אשר-דיבר אליו--על-מגילת-ספר.  לו,ה ויצווה ירמיהו, את-ברוך לאמור:  אני עצור--לא אוכל, לבוא בית יהוה.  לו,ו ובאת אתה וקראת במגילה אשר-כתבת-מפי את-דברי יהוה באוזני העם, בית יהוה--ביום צום; וגם באוזני כל-יהודה הבאים מעריהם, תקראם.  לו,ז אוליי תיפול תחינתם, לפני יהוה, וישובו, איש מדרכו הרעה:  כי-גדול האף והחמה, אשר-דיבר יהוה אל-העם הזה.  לו,ח ויעש, ברוך בן-נרייה, ככול אשר-ציווהו, ירמיהו הנביא--לקרוא בספר דברי יהוה, בית יהוה.  {פ}

לו,ט ויהי בשנה החמישית ליהויקים בן-יאשייהו מלך-יהודה, בחודש התשיעי, קראו צום לפני יהוה כל-העם, בירושלים; וכל-העם, הבאים מערי יהודה--בירושלים.  לו,י ויקרא ברוך בספר את-דברי ירמיהו, בית יהוה--בלשכת גמריהו בן-שפן הסופר בחצר העליון, פתח שער בית-יהוה החדש, באוזני, כל-העם.  לו,יא וישמע מיכיהו בן-גמריהו בן-שפן, את-כל-דברי יהוה--מעל הספר.  לו,יב ויירד בית-המלך, על-לשכת הסופר, והנה-שם, כל-השרים יושבים:  אלישמע הסופר ודליהו בן-שמעיהו ואלנתן בן-עכבור וגמריהו בן-שפן, וצדקייהו בן-חנניהו--וכל-השרים.  לו,יג ויגד להם מיכיהו, את כל-הדברים אשר שמע, בקרוא ברוך בספר, באוזני העם.  לו,יד וישלחו כל-השרים אל-ברוך, את-יהודי בן-נתניהו בן-שלמיהו בן-כושי לאמור, המגילה אשר קראת בה באוזני העם, קחנה בידך ולך; וייקח ברוך בן-נרייהו את-המגילה, בידו, ויבוא, אליהם.  לו,טו ויאמרו אליו--שב נא, וקראנה באוזנינו; ויקרא ברוך, באוזניהם.  לו,טז ויהי, כשומעם את-כל-הדברים, פחדו, איש אל-ריעהו; ויאמרו, אל-ברוך, הגד נגיד למלך, את כל-הדברים האלה.  לו,יז ואת-ברוך--שאלו, לאמור:  הגד-נא לנו--איך כתבת את-כל-הדברים האלה, מפיו.  לו,יח ויאמר להם, ברוך, מפיו יקרא אליי, את כל-הדברים האלה; ואני כותב על-הספר, בדיו.  {ס}

לו,יט ויאמרו השרים אל-ברוך, לך היסתר אתה וירמיהו; ואיש אל-יידע, איפה אתם.  לו,כ ויבואו אל-המלך, חצרה, ואת-המגילה הפקידו, בלשכת אלישמע הסופר; ויגידו באוזני המלך, את כל-הדברים.  לו,כא וישלח המלך את-יהודי, לקחת את-המגילה, וייקחהא, מלשכת אלישמע הסופר; ויקראהא יהודי, באוזני המלך, ובאוזני כל-השרים, העומדים מעל המלך.  לו,כב והמלך, יושב בית החורף, בחודש, התשיעי; ואת-האח, לפניו מבוערת.  לו,כג ויהי כקרוא יהודי, שלוש דלתות וארבעה, יקרעהא בתער הסופר, והשלך אל-האש אשר אל-האח:  עד-תום, כל-המגילה, על-האש, אשר על-האח.  לו,כד ולא פחדו, ולא קרעו את-בגדיהם--המלך, וכל-עבדיו, השומעים, את כל-הדברים האלה.  לו,כה וגם אלנתן ודליהו וגמריהו הפגיעו במלך, לבלתי שרוף את-המגילה; ולא שמע, אליהם.  לו,כו ויצווה המלך את-ירחמאל בן-המלך ואת-שריהו בן-עזריאל, ואת-שלמיהו בן-עבדאל, לקחת את-ברוך הסופר, ואת ירמיהו הנביא; ויסתירם, יהוה.  {ס}

לו,כז ויהי דבר-יהוה, אל-ירמיהו--אחרי שרוף המלך, את-המגילה ואת-הדברים, אשר כתב ברוך מפי ירמיהו, לאמור.  לו,כח שוב קח-לך, מגילה אחרת; וכתוב עליה, את כל-הדברים הראשונים, אשר היו על-המגילה הראשונה, אשר שרף יהויקים מלך-יהודה.  לו,כט ועל-יהויקים מלך-יהודה תאמר, כה אמר יהוה:  אתה שרפת את-המגילה הזאת, לאמור, מדוע כתבת עליה לאמור בוא-יבוא מלך-בבל והשחית את-הארץ הזאת, והשבית ממנה אדם ובהמה.  {ס}

לו,ל לכן כה-אמר יהוה, על-יהויקים מלך יהודה, לא-יהיה-לו יושב, על-כיסא דויד; ונבלתו תהיה מושלכת, לחורב ביום ולקרח בלילה.  לו,לא ופקדתי עליו ועל-זרעו ועל-עבדיו, את-עוונם; והבאתי עליהם ועל-יושבי ירושלים ואל-איש יהודה, את כל-הרעה אשר-דיברתי אליהם--ולא שמעו.  לו,לב וירמיהו לקח מגילה אחרת, וייתנה אל-ברוך בן-נרייהו הסופר, ויכתוב עליה מפי ירמיהו, את כל-דברי הספר אשר שרף יהויקים מלך-יהודה באש; ועוד נוסף עליהם דברים רבים, כהמה.  {פ}

לז,א וימלוך-מלך--צדקייהו, בן-יאשייהו:  תחת, כוניהו בן-יהויקים, אשר המליך נבוכדראצר מלך-בבל, בארץ יהודה.  לז,ב ולא שמע הוא ועבדיו, ועם הארץ:  אל-דברי יהוה--אשר דיבר, ביד ירמיהו הנביא.  לז,ג וישלח המלך צדקייהו את-יהוכל בן-שלמיה, ואת-צפניהו בן-מעשיה הכוהן, אל-ירמיהו הנביא, לאמור:  התפלל-נא בעדנו, אל-יהוה אלוהינו.  לז,ד וירמיהו, בא ויוצא בתוך העם; ולא-נתנו אותו, בית הכלוא.  לז,ה וחיל פרעה, יצא ממצריים; וישמעו הכשדים הצרים על-ירושלים, את-שמעם, וייעלו, מעל ירושלים.  {פ}

לז,ו ויהי, דבר-יהוה, אל-ירמיהו הנביא, לאמור.  לז,ז כה-אמר יהוה, אלוהי ישראל, כה תאמרו אל-מלך יהודה, השולח אתכם אליי לדורשני:  הנה חיל פרעה, היוצא לכם לעזרה, שב לארצו, מצריים.  לז,ח ושבו, הכשדים, ונלחמו, על-העיר הזאת; ולכדוה, ושרפוה באש.  {פ}

לז,ט כה אמר יהוה, אל-תשיאו נפשותיכם לאמור, הלוך ילכו מעלינו, הכשדים:  כי-לא, ילכו.  לז,י כי אם-הכיתם כל-חיל כשדים, הנלחמים איתכם, ונשארו-בם, אנשים מדוקרים--איש באוהלו יקומו, ושרפו את-העיר הזאת באש.  לז,יא והיה, בהיעלות חיל הכשדים, מעל, ירושלים--מפני, חיל פרעה.  {ס}

לז,יב וייצא ירמיהו מירושלים, ללכת ארץ בנימין, לחליק משם, בתוך העם.  לז,יג ויהי-הוא בשער בנימין, ושם בעל פקידות, ושמו יראייה, בן-שלמיה בן-חנניה; ויתפוש את-ירמיהו הנביא, לאמור, אל-הכשדים, אתה נופל.  לז,יד ויאמר ירמיהו שקר, אינני נופל על-הכשדים--ולא שמע, אליו; ויתפוש יראייה בירמיהו, ויביאהו אל-השרים.  לז,טו ויקצפו השרים על-ירמיהו, והכו אותו; ונתנו אותו בית האיסור, בית יהונתן הסופר--כי-אותו עשו, לבית הכלא.  לז,טז כי בא ירמיהו אל-בית הבור, ואל-החנויות; ויישב-שם ירמיהו, ימים רבים.  לז,יז וישלח המלך צדקייהו וייקחהו, וישאלהו המלך בביתו בסתר, ויאמר, היש דבר מאת יהוה; ויאמר ירמיהו, יש, ויאמר, ביד מלך-בבל תינתן.  לז,יח ויאמר ירמיהו, אל-המלך צדקייהו:  מה חטאתי לך ולעבדיך ולעם הזה, כי-נתתם אותי אל-בית הכלא.  לז,יט ואיה, נביאיכם, אשר-ניבאו לכם, לאמור:  לא-יבוא מלך-בבל עליכם, ועל הארץ הזאת.  לז,כ ועתה, שמע-נא אדוני המלך:  תיפול-נא תחינתי, לפניך, ואל-תשיבני בית יהונתן הסופר, ולא אמות שם.  לז,כא ויצווה המלך צדקייהו, ויפקידו את-ירמיהו בחצר המטרה, ונתון לו כיכר-לחם ליום מחוץ האופים, עד-תום כל-הלחם מן-העיר; ויישב ירמיהו, בחצר המטרה.  לח,א וישמע שפטיה בן-מתן, וגדליהו בן-פשחור, ויוכל בן-שלמיהו, ופשחור בן-מלכייה:  את-הדברים--אשר ירמיהו מדבר אל-כל-העם, לאמור.  לח,ב כה, אמר יהוה, היושב בעיר הזאת, ימות בחרב ברעב ובדבר; והיוצא אל-הכשדים וחיה, והייתה-לו נפשו לשלל וחי.  {ס}

לח,ג כה, אמר יהוה:  הינתון תינתן העיר הזאת, ביד חיל מלך-בבל--ולכדה.  לח,ד ויאמרו השרים אל-המלך, יומת נא את-האיש הזה--כי-על-כן הוא-מרפה את-ידי אנשי המלחמה הנשארים בעיר הזאת ואת ידי כל-העם, לדבר אליהם כדברים האלה:  כי האיש הזה, איננו דורש לשלום לעם הזה--כי אם-לרעה.  לח,ה ויאמר המלך צדקייהו, הנה-הוא בידכם:  כי-אין המלך, יוכל אתכם דבר.  לח,ו ויקחו את-ירמיהו, וישליכו אותו אל-הבור מלכייהו בן-המלך אשר בחצר המטרה, וישלחו את-ירמיהו, בחבלים; ובבור אין-מים כי אם-טיט, ויטבע ירמיהו בטיט.  {ס}

לח,ז וישמע עבד-מלך הכושי איש סריס, והוא בבית המלך, כי-נתנו את-ירמיהו, אל-הבור; והמלך יושב, בשער בנימין.  לח,ח וייצא עבד-מלך, מבית המלך; וידבר אל-המלך, לאמור.  לח,ט אדוני המלך, הרעו האנשים האלה את כל-אשר עשו לירמיהו הנביא, את אשר-השליכו, אל-הבור; וימת תחתיו מפני הרעב, כי אין הלחם עוד בעיר.  לח,י ויצווה המלך, את עבד-מלך הכושי לאמור:  קח בידך מזה, שלושים אנשים, והעלית את-ירמיהו הנביא מן-הבור, בטרם ימות.  לח,יא וייקח עבד-מלך את-האנשים בידו, ויבוא בית-המלך אל-תחת האוצר, וייקח משם בלויי סחבות, ובלויי מלחים; וישלחם אל-ירמיהו אל-הבור, בחבלים.  לח,יב ויאמר עבד-מלך הכושי אל-ירמיהו, שים נא בלואי הסחבות והמלחים תחת אצילות ידיך, מתחת, לחבלים; ויעש ירמיהו, כן.  לח,יג וימשכו את-ירמיהו בחבלים, ויעלו אותו מן-הבור; ויישב ירמיהו, בחצר המטרה.  {ס}

לח,יד וישלח המלך צדקייהו, וייקח את-ירמיהו הנביא אליו, אל-מבוא השלישי, אשר בבית יהוה; ויאמר המלך אל-ירמיהו, שואל אני אותך דבר--אל-תכחד ממני, דבר.  לח,טו ויאמר ירמיהו, אל-צדקייהו, כי אגיד לך, הלוא המת תמיתני; וכי, איעצך, לא תשמע, אליי.  לח,טז ויישבע המלך צדקייהו, אל-ירמיהו--בסתר לאמור:  חי-יהוה אשר עשה-לנו את-הנפש הזאת, אם-אמיתך, ואם-אתנך ביד האנשים האלה, אשר מבקשים את-נפשך.  {ס}

לח,יז ויאמר ירמיהו אל-צדקייהו  {ס}  כה-אמר יהוה אלוהי צבאות אלוהי ישראל, אם-יצוא תצא אל-שרי מלך-בבל וחייתה נפשך, והעיר הזאת, לא תישרף באש; וחיית, אתה וביתך.  לח,יח ואם לא-תצא, אל-שרי מלך בבל--וניתנה העיר הזאת ביד הכשדים, ושרפוה באש; ואתה, לא-תימלט מידם.  {ס}

לח,יט ויאמר המלך צדקייהו, אל-ירמיהו:  אני דואג את-היהודים, אשר נפלו אל-הכשדים--פן-ייתנו אותי בידם, והתעללו-בי.  לח,כ ויאמר ירמיהו, לא ייתנו; שמע-נא בקול יהוה, לאשר אני דובר אליך--וייטב לך, ותחי נפשך.  לח,כא ואם-מאן אתה, לצאת--זה הדבר, אשר הראני יהוה.  לח,כב והנה כל-הנשים, אשר נשארו בבית מלך-יהודה, מוצאות, אל-שרי מלך בבל; והנה אומרות, הסיתוך ויכלו לך אנשי שלומך, הוטבעו בבוץ רגלך, נסוגו אחור.  לח,כג ואת-כל-נשיך ואת-בניך, מוציאים אל-הכשדים, ואתה, לא-תימלט מידם:  כי ביד מלך-בבל תיתפש, ואת-העיר הזאת תשרוף באש.  {ס}

לח,כד ויאמר צדקייהו אל-ירמיהו, איש אל-יידע בדברים-האלה--ולא תמות.  לח,כה וכי-ישמעו השרים, כי-דיברתי איתך, ובאו אליך ואמרו אליך הגידה-נא לנו מה-דיברת אל-המלך אל-תכחד ממנו, ולא נמיתך; ומה-דיבר אליך, המלך.  לח,כו ואמרת אליהם, מפיל-אני תחינתי לפני המלך, לבלתי השיבני בית יהונתן, למות שם.  {פ}

לח,כז ויבואו כל-השרים אל-ירמיהו, וישאלו אותו, ויגד להם ככל-הדברים האלה, אשר ציווה המלך; ויחרישו ממנו, כי לא-נשמע הדבר.  לח,כח ויישב ירמיהו בחצר המטרה, עד-יום אשר-נלכדה ירושלים;  {ס}  והיה, כאשר נלכדה ירושלים.  לט,א בשנה התשיעית לצדקייהו מלך-יהודה בחודש העשירי, בא נבוכדראצר מלך-בבל וכל-חילו אל-ירושלים, ויצורו, עליה.  לט,ב בעשתי-עשרה שנה לצדקייהו, בחודש הרביעי בתשעה לחודש, הובקעה, העיר.  לט,ג ויבואו, כול שרי מלך-בבל, ויישבו, בשער התווך--נרגל שראצר סמגר-נבו שר-סכים רב-סריס, נרגל שראצר רב-מג, וכל-שארית, שרי מלך בבל.  לט,ד ויהי כאשר ראם צדקייהו מלך-יהודה וכול אנשי המלחמה, ויברחו וייצאו לילה מן-העיר דרך גן המלך, בשער, בין החומותיים; וייצא, דרך הערבה.  לט,ה וירדפו חיל-כשדים אחריהם, וישיגו את-צדקייהו בערבות ירחו, ויקחו אותו ויעלוהו אל-נבוכדראצר מלך-בבל רבלתה, בארץ חמת; וידבר איתו, משפטים.  לט,ו וישחט מלך בבל את-בני צדקייהו, ברבלה--לעיניו; ואת כל-חורי יהודה, שחט מלך בבל.  לט,ז ואת-עיני צדקייהו, עיוור; ויאסרהו, בנחושתיים, לביא אותו, בבלה.  לט,ח ואת-בית המלך ואת-בית העם, שרפו הכשדים באש; ואת-חומות ירושלים, נתצו.  לט,ט ואת יתר העם הנשארים בעיר, ואת-הנופלים אשר נפלו עליו, ואת יתר העם, הנשארים--הגלה נבוזראדן רב-טבחים, בבל.  לט,י ומן-העם הדלים, אשר אין-להם מאומה, השאיר נבוזראדן רב-טבחים, בארץ יהודה; וייתן להם כרמים ויגבים, ביום ההוא.  לט,יא ויצו נבוכדראצר מלך-בבל, על-ירמיהו, ביד נבוזראדן רב-טבחים, לאמור.  לט,יב קחנו, ועיניך שים עליו, ואל-תעש לו, מאומה רע:  כי, כאשר ידבר אליך--כן, עשה עימו.  לט,יג וישלח נבוזראדן רב-טבחים, ונבושזבן רב-סריס, ונרגל שראצר, רב-מג--וכול, רבי מלך-בבל.  לט,יד וישלחו ויקחו את-ירמיהו מחצר המטרה, וייתנו אותו אל-גדליהו בן-אחיקם בן-שפן, להוציאהו, אל-הבית; ויישב, בתוך העם.  {ס}

לט,טו ואל-ירמיהו, היה דבר-יהוה, בהיותו עצור, בחצר המטרה לאמור.  לט,טז הלוך ואמרת לעבד-מלך הכושי לאמור, כה-אמר יהוה צבאות אלוהי ישראל, הנני מביא את-דבריי אל-העיר הזאת לרעה, ולא לטובה; והיו לפניך, ביום ההוא.  לט,יז והצלתיך ביום-ההוא, נאום-יהוה; ולא תינתן ביד האנשים, אשר-אתה יגור מפניהם.  לט,יח כי מלט אמלטך, ובחרב לא תיפול; והייתה לך נפשך לשלל, כי-בטחת בי נאום-יהוה.  {פ}

מ,א הדבר אשר-היה אל-ירמיהו, מאת יהוה, אחר שלח אותו נבוזראדן רב-טבחים, מן-הרמה--בקחתו אותו, והוא-אסור באזיקים בתוך כל-גלות ירושלים ויהודה, המוגלים, בבלה.  מ,ב וייקח רב-טבחים, לירמיהו; ויאמר אליו--יהוה אלוהיך דיבר את-הרעה הזאת, אל-המקום הזה.  מ,ג ויבא ויעש יהוה, כאשר דיבר:  כי-חטאתם ליהוה ולא-שמעתם בקולו, והיה לכם הדבר הזה.  מ,ד ועתה הנה פיתחתיך היום, מן-האזיקים אשר על-ידיך--אם-טוב בעיניך לבוא איתי בבל בוא ואשים את-עיני עליך, ואם-רע בעיניך לבוא-איתי בבל חדל:  ראה כל-הארץ לפניך, אל-טוב ואל-הישר בעיניך ללכת שמה לך.  מ,ה ועודנו לא-ישוב, ושובה אל-גדליה בן-אחיקם בן-שפן אשר הפקיד מלך-בבל בערי יהודה ושב איתו בתוך העם, או אל-כל-הישר בעיניך ללכת, לך; וייתן-לו רב-טבחים ארוחה ומשאת, וישלחהו.  מ,ו ויבוא ירמיהו אל-גדליה בן-אחיקם, המצפתה; ויישב איתו בתוך העם, הנשארים בארץ.  {פ}

מ,ז וישמעו כל-שרי החיילים אשר בשדה, המה ואנשיהם, כי-הפקיד מלך-בבל את-גדליהו בן-אחיקם, בארץ; וכי הפקיד איתו, אנשים ונשים וטף, ומדלת הארץ, מאשר לא-הוגלו בבלה.  מ,ח ויבואו אל-גדליה, המצפתה; וישמעאל בן-נתניהו ויוחנן ויונתן בני-קרח ושריה בן-תנחומת ובני עיפיי הנטופתי, ויזניהו בן-המעכתי--המה, ואנשיהם.  מ,ט ויישבע להם גדליהו בן-אחיקם בן-שפן, ולאנשיהם לאמור, אל-תיראו, מעבוד הכשדים; שבו בארץ, ועבדו את-מלך בבל--וייטב לכם.  מ,י ואני, הנני יושב במצפה, לעמוד לפני הכשדים, אשר יבואו אלינו; ואתם אספו יין וקיץ ושמן, ושימו בכליכם, ושבו, בעריכם אשר-תפשתם.  מ,יא וגם כל-היהודים אשר-במואב ובבני-עמון ובאדום ואשר בכל-הארצות, שמעו, כי-נתן מלך-בבל שארית, ליהודה; וכי הפקיד עליהם, את-גדליהו בן-אחיקם בן-שפן.  מ,יב וישובו כל-היהודים, מכל-המקומות אשר נידחו-שם, ויבואו ארץ-יהודה אל-גדליהו, המצפתה; ויאספו יין וקיץ, הרבה מאוד.  {ס}

מ,יג ויוחנן, בן-קרח, וכל-שרי החיילים, אשר בשדה--באו אל-גדליהו, המצפתה.  מ,יד ויאמרו אליו, הידוע תדע כי בעליס מלך בני-עמון שלח את-ישמעאל בן-נתניה, להכותך, נפש; ולא-האמין להם, גדליהו בן-אחיקם.  מ,טו ויוחנן בן-קרח אמר אל-גדליהו בסתר במצפה לאמור, אלכה נא ואכה את-ישמעאל בן-נתניה, ואיש, לא יידע; למה יכך נפש, ונפוצו כל-יהודה הנקבצים אליך, ואבדה, שארית יהודה.  מ,טז ויאמר גדליהו בן-אחיקם אל-יוחנן בן-קרח, אל-תעשה את-הדבר הזה:  כי-שקר אתה דובר, אל-ישמעאל.  {פ}

מא,א ויהי בחודש השביעי, בא ישמעאל בן-נתניה בן-אלישמע מזרע המלוכה ורבי המלך ועשרה אנשים איתו אל-גדליהו בן-אחיקם--המצפתה; ויאכלו שם לחם יחדיו, במצפה.  מא,ב ויקם ישמעאל בן-נתניה ועשרת האנשים אשר-היו איתו, ויכו את-גדליהו בן-אחיקם בן-שפן בחרב--וימת אותו:  אשר-הפקיד מלך-בבל, בארץ.  מא,ג ואת כל-היהודים, אשר-היו איתו את-גדליהו במצפה, ואת-הכשדים, אשר נמצאו-שם--את אנשי המלחמה, הכה ישמעאל.  מא,ד ויהי ביום השני, להמית את-גדליהו; ואיש, לא ידע.  מא,ה ויבואו אנשים משכם משילה ומשומרון, שמונים איש, מגולחי זקן וקרועי בגדים, ומתגודדים; ומנחה ולבונה בידם, להביא בית יהוה.  מא,ו וייצא ישמעאל בן-נתניה לקראתם, מן-המצפה, הולך הלוך, ובוכה; ויהי, כפגוש אותם, ויאמר אליהם, בואו אל-גדליהו בן-אחיקם.  מא,ז ויהי, כבואם אל-תוך העיר; וישחטם ישמעאל בן-נתניה, אל-תוך הבור--הוא, והאנשים אשר-איתו.  מא,ח ועשרה אנשים נמצאו-בם, ויאמרו אל-ישמעאל אל-תמיתנו--כי-יש-לנו מטמונים בשדה, חיטים ושעורים ושמן ודבש; ויחדל, ולא המיתם בתוך אחיהם.  מא,ט והבור, אשר השליך שם ישמעאל את כל-פגרי האנשים אשר הכה ביד-גדליהו--הוא אשר עשה המלך אסא, מפני בעשא מלך-ישראל; אותו, מילא ישמעאל בן-נתניהו--חללים.  מא,י וישב ישמעאל את-כל-שארית העם אשר במצפה, את-בנות המלך ואת-כל-העם הנשארים במצפה, אשר הפקיד נבוזראדן רב-טבחים, את-גדליהו בן-אחיקם; וישבם, ישמעאל בן-נתניה, וילך, לעבור אל-בני עמון.  {ס}

מא,יא וישמע יוחנן בן-קרח, וכל-שרי החיילים אשר איתו, את כל-הרעה אשר עשה, ישמעאל בן-נתניה.  מא,יב ויקחו, את-כל-האנשים, וילכו, להילחם עם-ישמעאל בן-נתניה; וימצאו אותו, אל-מים רבים אשר בגבעון.  מא,יג ויהי, כראות כל-העם אשר את-ישמעאל, את-יוחנן בן-קרח, ואת כל-שרי החיילים אשר איתו--וישמחו.  מא,יד ויסובו, כל-העם, אשר-שבה ישמעאל, מן-המצפה; וישובו, וילכו, אל-יוחנן, בן-קרח.  מא,טו וישמעאל בן-נתניה, נמלט בשמונה אנשים, מפני, יוחנן; וילך, אל-בני עמון.  {ס}

מא,טז וייקח יוחנן בן-קרח וכל-שרי החיילים אשר-איתו, את כל-שארית העם אשר השיב מאת ישמעאל בן-נתניה מן-המצפה, אחר הכה, את-גדליה בן-אחיקם--גברים אנשי המלחמה, ונשים וטף וסריסים, אשר השיב, מגבעון.  מא,יז וילכו, ויישבו בגרות כמהם, אשר-אצל, בית לחם--ללכת, לבוא מצריים.  מא,יח מפני, הכשדים, כי יראו, מפניהם:  כי-הכה ישמעאל בן-נתניה, את-גדליהו בן-אחיקם, אשר-הפקיד מלך-בבל, בארץ.  {פ}

מב,א וייגשו, כל-שרי החיילים, ויוחנן בן-קרח, ויזניה בן-הושעיה--וכל-העם, מקטון ועד-גדול.  מב,ב ויאמרו אל-ירמיהו הנביא, תיפול-נא תחינתנו לפניך, והתפלל בעדנו אל-יהוה אלוהיך, בעד כל-השארית הזאת:  כי-נשארנו מעט מהרבה, כאשר עיניך רואות אותנו.  מב,ג ויגד-לנו יהוה אלוהיך, את-הדרך אשר נלך-בה, ואת-הדבר, אשר נעשה.  מב,ד ויאמר אליהם ירמיהו הנביא, שמעתי--הנני מתפלל אל-יהוה אלוהיכם, כדבריכם; והיה כל-הדבר אשר-יענה יהוה אתכם, אגיד לכם--לא-אמנע מכם, דבר.  מב,ה והמה, אמרו אל-ירמיהו, יהי יהוה בנו, לעד אמת ונאמן:  אם-לא ככל-הדבר אשר ישלחך יהוה אלוהיך, אלינו--כן נעשה.  מב,ו אם-טוב ואם-רע--בקול יהוה אלוהינו אשר אנחנו שולחים אותך אליו, נשמע:  למען, אשר ייטב-לנו, כי נשמע, בקול יהוה אלוהינו.  {פ}

מב,ז ויהי, מקץ עשרת ימים; ויהי דבר-יהוה, אל-ירמיהו.  מב,ח ויקרא, אל-יוחנן בן-קרח, ואל כל-שרי החיילים, אשר איתו; ולכל-העם--למקטון, ועד-גדול.  מב,ט ויאמר אליהם, כה-אמר יהוה אלוהי ישראל, אשר שלחתם אותי אליו, להפיל תחינתכם לפניו.  מב,י אם-שוב תשבו, בארץ הזאת--ובניתי אתכם ולא אהרוס, ונטעתי אתכם ולא אתוש:  כי ניחמתי אל-הרעה, אשר עשיתי לכם.  מב,יא אל-תיראו, מפני מלך בבל, אשר-אתם יראים, מפניו; אל-תיראו ממנו, נאום-יהוה--כי-איתכם אני, להושיע אתכם ולהציל אתכם מידו.  מב,יב ואתן לכם רחמים, וריחם אתכם; והשיב אתכם, אל-אדמתכם.  מב,יג ואם-אומרים אתם, לא נשב בארץ הזאת, לבלתי שמוע, בקול יהוה אלוהיכם.  מב,יד לאמור, לא כי ארץ מצריים נבוא, אשר לא-נראה מלחמה, וקול שופר לא נשמע; וללחם לא-נרעב, ושם נשב.  מב,טו ועתה--לכן שמעו דבר-יהוה, שארית יהודה:  כה-אמר יהוה צבאות אלוהי ישראל, אם-אתם שום תשימון פניכם לבוא מצריים, ובאתם, לגור שם.  מב,טז והייתה החרב, אשר אתם יראים ממנה, שם תשיג אתכם, בארץ מצריים; והרעב אשר-אתם דואגים ממנו, שם ידבק אחריכם מצריים--ושם תמותו.  מב,יז ויהיו כל-האנשים, אשר-שמו את-פניהם לבוא מצריים לגור שם--ימותו, בחרב ברעב ובדבר:  ולא-יהיה להם, שריד ופליט, מפני הרעה, אשר אני מביא עליהם.  מב,יח כי כה אמר יהוה צבאות, אלוהי ישראל, כאשר ניתך אפי וחמתי על-יושבי ירושלים, כן תיתך חמתי עליכם בבואכם מצריים; והייתם לאלה ולשמה, ולקללה ולחרפה, ולא-תראו עוד, את-המקום הזה.  מב,יט דיבר יהוה עליכם שארית יהודה, אל-תבואו מצריים; ידוע, תדעו, כי-העידותי בכם, היום.  מב,כ כי התעיתם, בנפשותיכם--כי-אתם שלחתם אותי אל-יהוה אלוהיכם לאמור, התפלל בעדנו אל-יהוה אלוהינו; וככול אשר יאמר יהוה אלוהינו, כן הגד-לנו--ועשינו.  מב,כא ואגיד לכם, היום; ולא שמעתם, בקול יהוה אלוהיכם, ולכול, אשר-שלחני אליכם.  מב,כב ועתה, ידוע תדעו, כי בחרב ברעב ובדבר, תמותו--במקום אשר חפצתם, לבוא לגור שם.  {ס}

מג,א ויהי ככלות ירמיהו לדבר אל-כל-העם, את-כל-דברי יהוה אלוהיהם, אשר שלחו יהוה אלוהיהם, אליהם--את כל-הדברים, האלה.  {ס}

מג,ב ויאמר עזריה בן-הושעיה ויוחנן בן-קרח, וכל-האנשים הזדים:  אומרים אל-ירמיהו, שקר אתה מדבר--לא שלחך יהוה אלוהינו לאמור, לא-תבואו מצריים לגור שם.  מג,ג כי, ברוך בן-נרייה, מסית אותך, בנו--למען תת אותנו ביד-הכשדים להמית אותנו, ולהגלות אותנו בבל.  מג,ד ולא-שמע יוחנן בן-קרח וכל-שרי החיילים, וכל-העם--בקול יהוה:  לשבת, בארץ יהודה.  מג,ה וייקח יוחנן בן-קרח, וכל-שרי החיילים, את, כל-שארית יהודה--אשר-שבו, מכל-הגויים אשר נידחו-שם, לגור, בארץ יהודה.  מג,ו את-הגברים ואת-הנשים ואת-הטף, ואת-בנות המלך, ואת כל-הנפש אשר הניח נבוזראדן רב-טבחים, את-גדליהו בן-אחיקם בן-שפן; ואת ירמיהו הנביא, ואת-ברוך בן-נרייהו.  מג,ז ויבואו ארץ מצריים, כי לא שמעו בקול יהוה; ויבואו, עד-תחפנחס.  {ס}

מג,ח ויהי דבר-יהוה אל-ירמיהו, בתחפנחס לאמור.  מג,ט קח בידך אבנים גדולות, וטמנתם במלט במלבן, אשר בפתח בית-פרעה, בתחפנחס--לעיני, אנשים יהודים.  מג,י ואמרת אליהם כה-אמר יהוה צבאות אלוהי ישראל, הנני שולח ולקחתי את-נבוכדראצר מלך-בבל עבדי, ושמתי כיסאו, ממעל לאבנים האלה אשר טמנתי; ונטה את-שפרירו, עליהם.  מג,יא ובא, והכה את-ארץ מצריים--אשר למוות למוות, ואשר לשבי לשבי, ואשר לחרב, לחרב.  מג,יב והצתי אש, בבתי אלוהי מצריים, ושרפם, ושבם; ועטה את-ארץ מצריים כאשר-יעטה הרועה, את-בגדו, ויצא משם, בשלום.  מג,יג ושיבר, את-מצבות בית שמש, אשר, בארץ מצריים; ואת-בתי אלוהי-מצריים, ישרוף באש.  {פ}

מד,א הדבר, אשר היה אל-ירמיהו, אל כל-היהודים, היושבים בארץ מצריים--היושבים במגדול ובתחפנחס ובנוף, ובארץ פתרוס לאמור.  מד,ב כה-אמר יהוה צבאות, אלוהי ישראל, אתם ראיתם את כל-הרעה אשר הבאתי על-ירושלים, ועל כל-ערי יהודה; והנם חורבה היום הזה, ואין בהם יושב.  מד,ג מפני רעתם, אשר עשו להכעיסני, ללכת לקטר, לעבוד לאלוהים אחרים--אשר לא ידעום, המה אתם ואבותיכם.  מד,ד ואשלח אליכם את-כל-עבדיי הנביאים, השכם ושלוח לאמור:  אל-נא תעשו, את דבר-התועבה הזאת--אשר שנאתי.  מד,ה ולא שמעו ולא-הטו את-אוזנם, לשוב מרעתם--לבלתי קטר, לאלוהים אחרים.  מד,ו ותיתך חמתי, ואפי, ותבער בערי יהודה, ובחוצות ירושלים; ותהיינה לחורבה לשממה, כיום הזה.  {ס}

מד,ז ועתה כה-אמר יהוה אלוהי צבאות אלוהי ישראל, למה אתם עושים רעה גדולה אל-נפשותיכם, להכרית לכם איש-ואישה עולל ויונק, מתוך יהודה--לבלתי הותיר לכם, שארית.  מד,ח להכעיסני, במעשי ידיכם, לקטר לאלוהים אחרים בארץ מצריים, אשר-אתם באים לגור שם--למען, הכרית לכם, ולמען היותכם לקללה ולחרפה, בכול גויי הארץ.  מד,ט השכחתם את-רעות אבותיכם ואת-רעות מלכי יהודה, ואת רעות נשיו, ואת רעותיכם, ואת רעות נשיכם--אשר עשו בארץ יהודה, ובחוצות ירושלים.  מד,י לא דוכאו, עד היום הזה; ולא יראו, ולא-הלכו בתורתי ובחוקותיי, אשר-נתתי לפניכם, ולפני אבותיכם.  {ס}

מד,יא לכן, כה-אמר יהוה צבאות אלוהי ישראל, הנני שם פניי בכם, לרעה--ולהכרית, את-כל-יהודה.  מד,יב ולקחתי את-שארית יהודה, אשר-שמו פניהם לבוא ארץ-מצריים לגור שם, ותמו כול בארץ מצריים ייפולו בחרב ברעב ייתמו, מקטון ועד-גדול בחרב וברעב ימותו; והיו לאלה לשמה, ולקללה ולחרפה.  מד,יג ופקדתי, על היושבים בארץ מצריים, כאשר פקדתי, על-ירושלים--בחרב, ברעב ובדבר.  מד,יד ולא יהיה פליט ושריד, לשארית יהודה, הבאים לגור-שם, בארץ מצריים; ולשוב ארץ יהודה, אשר-המה מנשאים את-נפשם לשוב לשבת שם--כי לא-ישובו, כי אם-פליטים.  {פ}

מד,טו ויענו את-ירמיהו, כל-האנשים היודעים כי-מקטרות נשיהם לאלוהים אחרים, וכל-הנשים העומדות, קהל גדול; וכל-העם היושבים בארץ-מצריים, בפתרוס לאמור.  מד,טז הדבר אשר-דיברת אלינו, בשם יהוה--איננו שומעים, אליך.  מד,יז כי עשה נעשה את-כל-הדבר אשר-יצא מפינו, לקטר למלכת השמיים והסך-לה נסכים, כאשר עשינו אנחנו ואבותינו מלכינו ושרינו, בערי יהודה ובחוצות ירושלים; ונשבע-לחם ונהיה טובים, ורעה לא ראינו.  מד,יח ומן-אז חדלנו לקטר למלכת השמיים, והסך-לה נסכים--חסרנו כול; ובחרב וברעב, תמנו.  מד,יט וכי-אנחנו מקטרים למלכת השמיים, ולהסך לה נסכים; המבלעדי אנשינו, עשינו לה כוונים להעציבה, והסך לה, נסכים.  {ס}

מד,כ ויאמר ירמיהו, אל-כל-העם, על-הגברים ועל-הנשים ועל-כל-העם, העונים אותו דבר לאמור.  מד,כא הלוא את-הקיטר, אשר קיטרתם בערי יהודה ובחוצות ירושלים, אתם ואבותיכם מלכיכם ושריכם, ועם הארץ:  אותם זכר יהוה, ותעלה על-ליבו.  מד,כב ולא-יוכל יהוה עוד לשאת, מפני רוע מעלליכם, מפני התועבות, אשר עשיתם; ותהי ארצכם לחורבה ולשמה ולקללה, מאין יושב--כהיום הזה.  מד,כג מפני אשר קיטרתם ואשר חטאתם ליהוה, ולא שמעתם בקול יהוה, ובתורתו ובחוקותיו ובעדוותיו, לא הלכתם; על-כן קראת אתכם, הרעה הזאת--כיום הזה.  {ס}

מד,כד ויאמר ירמיהו אל-כל-העם, ואל כל-הנשים:  שמעו, דבר-יהוה, כל-יהודה, אשר בארץ מצריים.  מד,כה כה-אמר יהוה-צבאות אלוהי ישראל לאמור, אתם ונשיכם ותדברנה בפיכם ובידיכם מילאתם לאמור, עשה נעשה את-נדרינו אשר נדרנו לקטר למלכת השמיים, ולהסך לה נסכים; הקם תקימנה את-נדריכם, ועשה תעשינה את-נדריכם.  {ס}

מד,כו לכן, שמעו דבר-יהוה, כל-יהודה, היושבים בארץ מצריים:  הנני נשבעתי בשמי הגדול, אמר יהוה, אם-יהיה עוד שמי נקרא בפי כל-איש יהודה אומר חי-אדוניי יהוה, בכל-ארץ מצריים.  מד,כז הנני שוקד עליהם לרעה, ולא לטובה; ותמו כל-איש יהודה אשר בארץ-מצריים, בחרב וברעב--עד-כלותם.  מד,כח ופליטי חרב ישובון מן-ארץ מצריים, ארץ יהודה--מתי מספר; וידעו כל-שארית יהודה, הבאים לארץ-מצריים לגור שם, דבר-מי יקום, ממני ומהם.  מד,כט וזאת-לכם האות נאום-יהוה, כי-פוקד אני עליכם במקום הזה--למען, תדעו, כי קום יקומו דבריי עליכם, לרעה.  {פ}

מד,ל כה אמר יהוה, הנני נותן את-פרעה חופרע מלך-מצריים ביד אויביו, וביד, מבקשי נפשו:  כאשר נתתי את-צדקייהו מלך-יהודה, ביד נבוכדראצר מלך-בבל אויבו--ומבקש נפשו.  {ס}

מה,א הדבר, אשר דיבר ירמיהו הנביא, אל-ברוך, בן-נרייה--בכותבו את-הדברים האלה על-ספר, מפי ירמיהו, בשנה הרביעית, ליהויקים בן-יאשייהו מלך יהודה לאמור.  מה,ב כה-אמר יהוה, אלוהי ישראל, עליך, ברוך.  מה,ג אמרת אוי-נא לי, כי-יסף יהוה יגון על-מכאובי; יגעתי, באנחתי, ומנוחה, לא מצאתי.  מה,ד כה תאמר אליו, כה אמר יהוה, הנה אשר-בניתי אני הורס, ואת אשר-נטעתי אני נותש; ואת-כל-הארץ, היא.  מה,ה ואתה תבקש-לך גדולות, אל-תבקש:  כי הנני מביא רעה על-כל-בשר, נאום-יהוה, ונתתי לך את-נפשך לשלל, על כל-המקומות אשר תלך-שם.  {פ}

מו,א אשר היה דבר-יהוה אל-ירמיהו הנביא, על-הגויים.  מו,ב למצריים, על-חיל פרעה נכו מלך מצריים, אשר-היה על-נהר-פרת, בכרכמיש--אשר הכה, נבוכדראצר מלך בבל, בשנת הרביעית, ליהויקים בן-יאשייהו מלך יהודה.  מו,ג ערכו מגן וצינה, וגשו למלחמה.  מו,ד אסרו הסוסים, ועלו הפרשים, והתייצבו, בכובעים; מרקו, הרמחים, לבשו, הסריונות.  מו,ה מדוע ראיתי, המה חתים נסוגים אחור, וגיבוריהם יוכתו, ומנוס נסו ולא הפנו--מגור מסביב, נאום-יהוה.  מו,ו אל-ינוס הקל, ואל-יימלט הגיבור; צפונה על-יד נהר-פרת, כשלו ונפלו.  מו,ז מי-זה, כיאור יעלה; כנהרות, יתגעשו מימיו.  מו,ח מצריים כיאור יעלה, וכנהרות יתגועשו מים; ויאמר, אעלה אכסה-ארץ, אובידה עיר, ויושבי בה.  מו,ט עלו הסוסים והתהוללו הרכב, וייצאו הגיבורים--כוש ופוט, תופשי מגן, ולודים, תופשי דורכי קשת.  מו,י והיום ההוא לאדוניי יהוה צבאות, יום נקמה להינקם מצריו, ואכלה חרב ושבעה, ורוותה מדמם:  כי זבח לאדוניי יהוה צבאות, בארץ צפון--אל-נהר-פרת.  מו,יא עלי גלעד וקחי צורי, בתולת בת-מצריים; לשוא הרבית רפואות, תעלה אין לך.  מו,יב שמעו גויים קלונך, וצווחתך מלאה הארץ:  כי-גיבור בגיבור כשלו, יחדיו נפלו שניהם.  {פ}

מו,יג הדבר אשר דיבר יהוה, אל-ירמיהו הנביא--לבוא, נבוכדראצר מלך בבל, להכות, את-ארץ מצריים.  מו,יד הגידו במצריים והשמיעו במגדול, והשמיעו בנוף ובתחפנחס; אמרו, התייצב והכן לך--כי-אכלה חרב, סביביך.  מו,טו מדוע, נסחף אביריך:  לא עמד, כי יהוה הדפו.  מו,טז הרבה, כושל; גם-נפל איש אל-ריעהו, ויאמרו קומה ונשובה אל-עמנו ואל-ארץ מולדתנו, מפני, חרב היונה.  מו,יז קראו, שם, פרעה מלך-מצריים שאון, העביר המועד.  מו,יח חי-אני, נאום-המלך--יהוה צבאות, שמו:  כי כתבור בהרים, וככרמל בים יבוא.  מו,יט כלי גולה עשי לך, יושבת בת-מצריים:  כי-נוף לשמה תהיה, וניצתה מאין יושב.  {ס}

מו,כ עגלה יפה-פייה, מצריים; קרץ מצפון, בא בא.  מו,כא גם-שכיריה בקרבה כעגלי מרבק, כי-גם-המה הפנו נסו יחדיו לא עמדו:  כי יום אידם בא עליהם, עת פקודתם.  מו,כב קולה, כנחש ילך:  כי-בחיל ילכו--ובקרדומות באו לה, כחוטבי עצים.  מו,כג כרתו יערה נאום-יהוה, כי לא ייחקר:  כי רבו מארבה, ואין להם מספר.  מו,כד הובישה, בת-מצריים; ניתנה, ביד עם-צפון.  מו,כה אמר יהוה צבאות אלוהי ישראל, הנני פוקד אל-אמון מנוא, ועל-פרעה ועל-מצריים, ועל-אלוהיה ועל-מלכיה; ועל-פרעה--ועל הבוטחים, בו.  מו,כו ונתתים, ביד מבקשי נפשם, וביד נבוכדראצר מלך-בבל, וביד-עבדיו; ואחרי-כן תשכון כימי-קדם, נאום-יהוה.  {פ}

מו,כז ואתה אל-תירא עבדי יעקוב, ואל-תיחת ישראל--כי הנני מושיעך מרחוק, ואת-זרעך מארץ שביים; ושב יעקוב ושקט ושאנן, ואין מחריד.  מו,כח אתה אל-תירא עבדי יעקוב, נאום-יהוה--כי איתך, אני:  כי אעשה כלה בכל-הגויים אשר הדחתיך שמה, ואותך לא-אעשה כלה, וייסרתיך למשפט, ונקה לא אנקך.  {פ}

מז,א אשר היה דבר-יהוה אל-ירמיהו הנביא, אל-פלשתים, בטרם יכה פרעה, את-עזה.  מז,ב כה אמר יהוה, הנה-מים עולים מצפון והיו לנחל שוטף, וישטפו ארץ ומלואה, עיר ויושבי בה; וזעקו, האדם, והיליל, כול יושב הארץ.  מז,ג מקול, שעטת פרסות אביריו, מרעש לרכבו, המון גלגיליו--לא-הפנו אבות אל-בנים, מרפיון ידיים.  מז,ד על-היום, הבא לשדוד את-כל-פלשתים, להכרית לצור ולצידון, כול שריד עוזר:  כי-שודד יהוה את-פלשתים, שארית אי כפתור.  מז,ה באה קורחה אל-עזה, נדמתה אשקלון שארית עמקם; עד-מתיי, תתגודדי.  מז,ו הוי, חרב ליהוה, עד-אנה, לא תשקוטי; היאספי, אל-תערך--הירגעי, ודומי.  מז,ז איך תשקוטי, ויהוה ציווה-לה:  אל-אשקלון ואל-חוף הים, שם יעדה.  {פ}

מח,א למואב כה-אמר יהוה צבאות אלוהי ישראל, הוי אל-נבו כי שודדה, הובישה נלכדה, קריתיים; הובישה המשגב, וחתה.  מח,ב אין עוד, תהילת מואב--בחשבון חשבו עליה רעה, לכו ונכריתנה מגוי; גם-מדמן תידומי, אחרייך תלך חרב.  מח,ג קול צעקה, מחורוניים--שוד, ושבר גדול.  מח,ד נשברה, מואב; השמיעו זעקה, צעיריה.  מח,ה כי מעלה הלוחית, בבכי יעלה-בכי:  כי במורד חורוניים, צרי צעקת-שבר שמעו.  מח,ו נוסו, מלטו נפשכם; ותהיינה, כערוער במדבר.  מח,ז כי יען בטחך במעשייך, ובאוצרותייך, גם-את, תילכדי; ויצא כמוש בגולה, כוהניו ושריו יחדיו.  מח,ח ויבוא שודד אל-כל-עיר, ועיר לא תימלט, ואבד העמק, ונשמד המישור--אשר, אמר יהוה.  מח,ט תנו-ציץ למואב, כי נצוא תצא; ועריה לשמה תהיינה, מאין יושב בהן.  מח,י ארור, עושה מלאכת יהוה--רמייה; וארור, מונע חרבו מדם.  מח,יא שאנן מואב מנעוריו, ושוקט הוא אל-שמריו, ולא-הורק מכלי אל-כלי, ובגולה לא הלך; על-כן, עמד טעמו בו, וריחו, לא נמר.  {ס}

מח,יב לכן הנה-ימים באים, נאום-יהוה, ושילחתי-לו צועים, וציעוהו; וכליו יריקו, ונבליהם ינפצו.  מח,יג ובוש מואב, מכמוש, כאשר-בושו בית ישראל, מבית אל מבטחם.  מח,יד איך, תאמרו, גיבורים, אנחנו; ואנשי-חיל, למלחמה.  מח,טו שודד מואב ועריה עלה, ומבחר בחוריו ירדו לטבח:  נאום-המלך--יהוה צבאות, שמו.  מח,טז קרוב איד-מואב, לבוא; ורעתו, מיהרה מאוד.  מח,יז נודו לו כל-סביביו, וכול יודעי שמו; אמרו, איכה נשבר מטה-עוז--מקל, תפארה.  מח,יח רדי מכבוד ושבי בצמא, יושבת בת-דיבון:  כי-שודד מואב עלה בך, שיחת מבצרייך.  מח,יט אל-דרך עמדי וצפי, יושבת ערוער; שאלי-נס ונמלטה, אמרי מה-נהייתה.  מח,כ הוביש מואב כי-חתה, הילילו וזעקו; הגידו בארנון, כי שודד מואב.  מח,כא ומשפט בא, אל-ארץ המישור--אל-חולון ואל-יהצה, ועל-מיפעת.  מח,כב ועל-דיבון ועל-נבו, ועל-בית דבלתיים.  מח,כג ועל קריתיים ועל-בית גמול, ועל-בית מעון.  מח,כד ועל-קרייות, ועל-בוצרה; ועל, כל-ערי ארץ מואב--הרחוקות, והקרובות.  מח,כה נגדעה קרן מואב, וזרועו נשברה--נאום, יהוה.  מח,כו השכירוהו, כי על-יהוה הגדיל; וספק מואב בקיאו, והיה לשחוק גם-הוא.  מח,כז ואם לא השחוק, היה לך ישראל, אם-בגנבים, נמצא:  כי-מדי דבריך בו, תתנודד.  מח,כח עזבו ערים ושכנו בסלע, יושבי מואב; והיו כיונה, תקנן בעברי פי-פחת.  מח,כט שמענו גאון-מואב, גאה מאוד:  גובהו וגאונו וגאוותו, ורום ליבו.  מח,ל אני ידעתי נאום-יהוה, עברתו ולא-כן; בדיו, לא-כן עשו.  מח,לא על-כן על-מואב אייליל, ולמואב כולו אזעק:  אל-אנשי קיר-חרש, יהגה.  מח,לב מבכי יעזר אבכה-לך, הגפן שבמה, נטישותייך עברו ים, עד ים יעזר נגעו--על-קיצך ועל-בצירך, שודד נפל.  מח,לג ונאספה שמחה וגיל מכרמל, ומארץ מואב; ויין, מיקבים השבתי--לא-ידרוך הידד, הידד לא הידד.  מח,לד מזעקת חשבון עד-אלעלה, עד-יהץ נתנו קולם--מצוער עד-חורוניים, עגלת שלישייה:  כי גם-מי נמרים, למשמות יהיו.  מח,לה והשבתי למואב, נאום-יהוה, מעלה במה, ומקטיר לאלוהיו.  מח,לו על-כן ליבי למואב, כחלילים יהמה, וליבי אל-אנשי קיר-חרש, כחלילים יהמה; על-כן יתרת עשה, אבדו.  מח,לז כי כל-ראש קורחה, וכל-זקן גרועה; על כל-ידיים גדודות, ועל-מותניים שק.  מח,לח על כל-גגות מואב וברחובותיה, כולו מספד:  כי-שברתי את-מואב, ככלי אין-חפץ בו--נאום-יהוה.  מח,לט איך חתה הילילו, איך הפנה-עורף מואב בוש; והיה מואב לשחוק ולמחיתה, לכל-סביביו.  {ס}

מח,מ כי-כה אמר יהוה, הנה כנשר ידאה; ופרש כנפיו, אל-מואב.  מח,מא נלכדה, הקרייות, והמצדות, נתפשה; והיה לב גיבורי מואב, ביום ההוא, כלב, אישה מצרה.  מח,מב ונשמד מואב, מעם:  כי על-יהוה, הגדיל.  מח,מג פחד ופחת, ופח--עליך יושב מואב, נאום-יהוה.  מח,מד הנס מפני הפחד, ייפול אל-הפחת, והעולה מן-הפחת, יילכד בפח:  כי-אביא אליה אל-מואב שנת פקודתם, נאום-יהוה.  מח,מה בצל חשבון עמדו, מכוח נסים:  כי-אש יצא מחשבון, ולהבה מבין סיחון, ותאכל פאת מואב, וקודקוד בני שאון.  מח,מו אוי-לך מואב, אבד עם-כמוש:  כי-לוקחו בניך בשבי, ובנותיך בשביה.  מח,מז ושבתי שבות-מואב באחרית הימים, נאום-יהוה; עד-הנה, משפט מואב.  {ס}

מט,א לבני עמון, כה אמר יהוה, הבנים אין לישראל, אם-יורש אין לו--מדוע, ירש מלכם את-גד, ועמו, בעריו ישב.  מט,ב לכן הנה ימים באים נאום-יהוה, והשמעתי אל-רבת בני-עמון תרועת מלחמה והייתה לתל שממה, ובנותיה, באש תיצתנה; וירש ישראל את-יורשיו, אמר יהוה.  מט,ג הילילי חשבון כי שודדה-עיי, צעקנה בנות רבה--חגורנה שקים, ספודנה והתשוטטנה בגדרות:  כי מלכם בגולה ילך, כוהניו ושריו יחדיו.  מט,ד מה-תתהללי, בעמקים--זב עמקך, הבת השובבה; הבוטחה, באוצרותיה, מי, יבוא אליי.  מט,ה הנני מביא עלייך פחד, נאום-אדוניי יהוה צבאות--מכל-סביבייך; ונידחתם איש לפניו, ואין מקבץ לנודד.  מט,ו ואחרי-כן, אשיב את-שבות בני-עמון--נאום-יהוה.  {פ}

מט,ז לאדום, כה אמר יהוה צבאות, האין עוד חכמה, בתימן; אבדה עצה מבנים, נסרחה חכמתם.  מט,ח נוסו הופנו העמיקו לשבת, יושבי דדן:  כי איד עשיו הבאתי עליו, עת פקדתיו.  מט,ט אם-בוצרים באו לך, לא ישאירו עוללות; אם-גנבים בלילה, השחיתו דיים.  מט,י כי-אני חשפתי את-עשיו, גיליתי את-מסתריו, ונחבה, לא יוכל; שודד זרעו ואחיו ושכניו, ואיננו.  מט,יא עוזבה יתומיך, אני אחייה; ואלמנותיך, עליי תבטחו.  {ס}

מט,יב כי-כה אמר יהוה, הנה אשר-אין משפטם לשתות הכוס שתה ישתו, ואתה הוא, נקה תינקה:  לא תינקה, כי שתה תשתה.  מט,יג כי בי נשבעתי נאום-יהוה, כי-לשמה לחרפה לחורב ולקללה תהיה בוצרה; וכל-עריה תהיינה, לחורבות עולם.  מט,יד שמועה שמעתי מאת יהוה, וציר בגויים שלוח; התקבצו ובואו עליה, וקומו למלחמה.  מט,טו כי-הנה קטון נתתיך, בגויים--בזוי, באדם.  מט,טז תפלצתך השיא אותך, זדון ליבך, שוכני בחגווי הסלע, תופשי מרום גבעה:  כי-תגביה כנשר קינך, משם אורידך נאום-יהוה.  מט,יז והייתה אדום, לשמה; כול עובר עליה, יישום וישרוק על-כל-מכותיה.  מט,יח כמהפכת סדום ועמורה, ושכניה--אמר יהוה; לא-יישב שם איש, ולא-יגור בה בן-אדם.  מט,יט הנה כאריה יעלה מגאון הירדן, אל-נווה איתן--כי-ארגיעה אריצנו מעליה, ומי בחור אליה אפקוד:  כי מי כמוני, ומי יועידני, ומי-זה רועה, אשר יעמוד לפניי.  {ס}

מט,כ לכן שמעו עצת-יהוה, אשר יעץ אל-אדום, ומחשבותיו, אשר חשב אל-יושבי תימן:  אם-לא יסחבום צעירי הצאן, אם-לא ישים עליהם נווהם.  מט,כא מקול נפלם, רעשה הארץ:  צעקה, בים-סוף נשמע קולה.  מט,כב הנה כנשר יעלה וידאה, ויפרוש כנפיו על-בוצרה; והיה לב גיבורי אדום, ביום ההוא, כלב, אישה מצרה.  {פ}

מט,כג לדמשק, בושה חמת וארפד--כי-שמועה רעה שמעו, נמוגו; בים דאגה, השקט לא יוכל.  מט,כד רפתה דמשק הפנתה לנוס, ורטט החזיקה; צרה וחבלים אחזתה, כיולדה.  מט,כה איך לא-עוזבה, עיר תהילת--קרית, משושי.  מט,כו לכן ייפלו בחוריה, ברחובותיה; וכל-אנשי המלחמה יידמו ביום ההוא, נאום יהוה צבאות.  מט,כז והצתי אש, בחומת דמשק; ואכלה, ארמנות בן-הדד.  {פ}

מט,כח לקדר ולממלכות חצור, אשר הכה נבוכדראצר מלך-בבל--כה, אמר יהוה:  קומו עלו אל-קדר, ושודדו את-בני-קדם.  מט,כט אוהליהם וצאנם ייקחו, יריעותיהם וכל-כליהם וגמליהם ישאו להם; וקראו עליהם מגור, מסביב.  מט,ל נוסו נודו מאוד העמיקו לשבת, יושבי חצור--נאום-יהוה:  כי-יעץ עליכם נבוכדראצר מלך-בבל, עצה, וחשב עליכם, מחשבה.  מט,לא קומו עלו, אל-גוי שליו יושב לבטח--נאום-יהוה; לא-דלתיים ולא-בריח לו, בדד ישכונו.  מט,לב והיו גמליהם לבז, והמון מקניהם לשלל, וזיריתים לכל-רוח, קצוצי פיאה; ומכל-עבריו אביא את-אידם, נאום-יהוה.  מט,לג והייתה חצור למעון תנים, שממה--עד-עולם:  לא-יישב שם איש, ולא-יגור בה בן-אדם.  {ס}

מט,לד אשר היה דבר-יהוה אל-ירמיהו הנביא, אל-עילם:  בראשית, מלכות צדקייה מלך-יהודה--לאמור.  מט,לה כה אמר יהוה צבאות, הנני שובר את-קשת עילם, ראשית, גבורתם.  מט,לו והבאתי אל-עילם ארבע רוחות, מארבע קצות השמיים, וזיריתים, לכול הרוחות האלה; ולא-יהיה הגוי, אשר לא-יבוא שם נידחי עילם.  מט,לז והחתתי את-עילם לפני אויביהם ולפני מבקשי נפשם, והבאתי עליהם רעה את-חרון אפי--נאום-יהוה; ושילחתי אחריהם את-החרב, עד כלותי אותם.  מט,לח ושמתי כיסאי, בעילם; והאבדתי משם מלך ושרים, נאום-יהוה.  מט,לט והיה באחרית הימים, אשיב את-שבות עילם--נאום-יהוה.  {פ}

נ,א הדבר, אשר דיבר יהוה אל-בבל--אל-ארץ כשדים:  ביד, ירמיהו הנביא.  נ,ב הגידו בגויים והשמיעו ושאו-נס, השמיעו אל-תכחדו; אמרו נלכדה בבל הוביש בל, חת מרודך, הובישו עצביה, חתו גילוליה.  נ,ג כי עלה עליה גוי מצפון, הוא-ישית את-ארצה לשמה, ולא-יהיה יושב, בה:  מאדם ועד-בהמה, נדו הלכו.  נ,ד בימים ההמה ובעת ההיא, נאום-יהוה, יבואו בני-ישראל המה ובני-יהודה, יחדיו; הלוך ובכה ילכו, ואת-יהוה אלוהיהם יבקשו.  נ,ה ציון ישאלו, דרך הנה פניהם; בואו ונלוו אל-יהוה, ברית עולם לא תישכח.  נ,ו צאן אובדות, היו עמי--רועיהם התעום, הרים שובבום; מהר אל-גבעה הלכו, שכחו רבצם.  נ,ז כל-מוצאיהם אכלום, וצריהם אמרו לא נאשם; תחת, אשר חטאו ליהוה נווה-צדק, ומקוה אבותיהם, יהוה.  {ס}

נ,ח נודו מתוך בבל, ומארץ כשדים צאו; והיו, כעתודים לפני-צאן.  נ,ט כי הנה אנוכי מעיר ומעלה על-בבל קהל-גויים גדולים, מארץ צפון, וערכו לה, משם תילכד; חיציו כגיבור משכיל, לא ישוב ריקם.  נ,י והייתה כשדים, לשלל:  כל-שולליה ישבעו, נאום-יהוה.  נ,יא כי תשמחו כי תעלזו, שוסי נחלתי:  כי תפושו כעגלה דשה, ותצהלו כאבירים.  נ,יב בושה אימכם מאוד, חפרה יולדתכם; הנה אחרית גויים, מדבר צייה וערבה.  נ,יג מקצף יהוה לא תשב, והייתה שממה כולה; כול עובר על-בבל, יישום וישרוק על-כל-מכותיה.  נ,יד ערכו על-בבל סביב, כל-דורכי קשת, ידו אליה, אל-תחמלו אל-חץ:  כי ליהוה, חטאה.  נ,טו הריעו עליה סביב, נתנה ידה, נפלו אושיותיה, נהרסו חומותיה:  כי נקמת יהוה היא הינקמו בה, כאשר עשתה עשו-לה.  נ,טז כרתו זורע מבבל, ותופש מגל בעת קציר--מפני, חרב היונה, איש אל-עמו יפנו, ואיש לארצו ינוסו.  {ס}

נ,יז שה פזורה ישראל, אריות הדיחו; הראשון אכלו, מלך אשור, וזה האחרון עיצמו, נבוכדראצר מלך בבל.  {פ}

נ,יח לכן, כה-אמר יהוה צבאות אלוהי ישראל, הנני פוקד אל-מלך בבל, ואל-ארצו--כאשר פקדתי, אל-מלך אשור.  נ,יט ושובבתי את-ישראל אל-נווהו, ורעה הכרמל והבשן; ובהר אפריים והגלעד, תשבע נפשו.  נ,כ בימים ההם ובעת ההיא נאום-יהוה, יבוקש את-עוון ישראל ואיננו, ואת-חטאות יהודה, ולא תימצאינה:  כי אסלח, לאשר אשאיר.  {פ}

נ,כא על-הארץ מרתיים עלה עליה, ואל-יושבי פקוד; חרוב והחרם אחריהם, נאום-יהוה, ועשה, ככול אשר ציוויתיך.  {ס}

נ,כב קול מלחמה, בארץ--ושבר, גדול.  נ,כג איך נגדע ויישבר, פטיש כל-הארץ; איך הייתה לשמה בבל, בגויים.  נ,כד יקושתי לך וגם-נלכדת בבל, ואת לא ידעת; נמצאת, וגם-נתפשת--כי ביהוה, התגרית.  נ,כה פתח יהוה את-אוצרו, ויוצא את-כלי זעמו:  כי-מלאכה היא, לאדוניי יהוה צבאות--בארץ כשדים.  נ,כו בואו-לה מקץ פתחו מאבוסיה, סולוה כמו-ערמים והחרימוה; אל-תהי-לה, שארית.  נ,כז חרבו, כל-פריה, יירדו, לטבח; הוי עליהם, כי-בא יומם עת פקודתם.  {ס}

נ,כח קול נסים ופליטים, מארץ בבל:  להגיד בציון, את-נקמת יהוה אלוהינו--נקמת, היכלו.  נ,כט השמיעו אל-בבל רבים כל-דורכי קשת חנו עליה סביב, אל-יהי-לה פליטה, שלמו-לה כפועלה, ככול אשר עשתה עשו-לה:  כי אל-יהוה זדה, אל-קדוש ישראל.  נ,ל לכן ייפלו בחוריה, ברחובותיה; וכל-אנשי מלחמתה יידמו ביום ההוא, נאום-יהוה.  {פ}

נ,לא הנני אליך זדון, נאום-אדוניי יהוה צבאות:  כי בא יומך, עת פקדתיך.  נ,לב וכשל זדון ונפל, ואין לו מקים; והצתי אש בעריו, ואכלה כל-סביבותיו.  {ס}

נ,לג כה אמר יהוה צבאות, עשוקים בני-ישראל ובני-יהודה יחדיו; וכל-שוביהם החזיקו בם, מיאנו שלחם.  נ,לד גואלם חזק, יהוה צבאות שמו--ריב יריב, את-ריבם:  למען הרגיע את-הארץ, והרגיז ליושבי בבל.  נ,לה חרב על-כשדים, נאום-יהוה, ואל-יושבי בבל, ואל-שריה ואל-חכמיה.  נ,לו חרב אל-הבדים, ונואלו; חרב אל-גיבוריה, וחתו.  נ,לז חרב אל-סוסיו ואל-רכבו, ואל-כל-הערב אשר בתוכה--והיו לנשים; חרב אל-אוצרותיה, ובוזזו.  נ,לח חורב אל-מימיה, ויבשו:  כי ארץ פסילים היא, ובאימים יתהוללו.  נ,לט לכן, יישבו ציים את-איים, וישבו בה, בנות יענה; ולא-תשב עוד לנצח, ולא תשכון עד-דור ודור.  נ,מ כמהפכת אלוהים את-סדום ואת-עמורה, ואת-שכניה--נאום-יהוה:  לא-יישב שם איש, ולא-יגור בה בן-אדם.  נ,מא הנה עם בא, מצפון; וגוי גדול ומלכים רבים, ייעורו מירכתי-ארץ.  נ,מב קשת וכידון יחזיקו, אכזרי המה ולא ירחמו--קולם כים יהמה, ועל-סוסים ירכבו; ערוך, כאיש למלחמה, עלייך, בת-בבל.  נ,מג שמע מלך-בבל את-שמעם, ורפו ידיו; צרה, החזיקתהו--חיל, כיולדה.  נ,מד הנה כאריה יעלה מגאון הירדן, אל-נווה איתן--כי-ארגיעה אריצם מעליה, ומי בחור אליה אפקוד:  כי מי כמוני, ומי יועידני, ומי-זה רועה, אשר יעמוד לפניי.  נ,מה לכן שמעו עצת-יהוה, אשר יעץ אל-בבל, ומחשבותיו, אשר חשב אל-ארץ כשדים:  אם-לא יסחבום צעירי הצאן, אם-לא ישים עליהם נווה.  נ,מו מקול נתפשה בבל, נרעשה הארץ; וזעקה, בגויים נשמע.  {ס}

נא,א כה, אמר יהוה, הנני מעיר על-בבל, ואל-יושבי לב קמיי--רוח, משחית.  נא,ב ושילחתי לבבל זרים וזירוה, ויבוקקו את-ארצה:  כי-היו עליה מסביב, ביום רעה.  נא,ג אל-ידרוך הדורך קשתו, ואל-יתעל בסריונו; ואל-תחמלו, אל-בחוריה--החרימו, כל-צבאה.  נא,ד ונפלו חללים, בארץ כשדים; ומדוקרים, בחוצותיה.  נא,ה כי לא-אלמן ישראל ויהודה, מאלוהיו--מיהוה, צבאות:  כי ארצם מלאה אשם, מקדוש ישראל.  נא,ו נוסו מתוך בבל, ומלטו איש נפשו--אל-תידמו, בעוונה:  כי עת נקמה היא, ליהוה--גמול, הוא משלם לה.  נא,ז כוס-זהב בבל, ביד-יהוה--משכרת, כל-הארץ:  מיינה שתו גויים, על-כן יתהוללו גויים.  נא,ח פתאום נפלה בבל, ותישבר; הילילו עליה, קחו צורי למכאובה--אוליי, תירפא.  נא,ט ריפינו את-בבל, ולא נרפתה--עזבוה, ונלך איש לארצו:  כי-נגע אל-השמיים משפטה, ונישא עד-שחקים.  נא,י הוציא יהוה, את-צדקותינו; בואו ונספרה בציון, את-מעשה יהוה אלוהינו.  {ס}

נא,יא הברו החיצים, מלאו השלטים--העיר יהוה את-רוח מלכי מדיי, כי-על-בבל מזימתו להשחיתה:  כי-נקמת יהוה היא, נקמת היכלו.  נא,יב אל-חומות בבל שאו-נס, החזיקו המשמר--הקימו שומרים, הכינו האורבים:  כי, גם-זמם יהוה--גם-עשה, את אשר-דיבר אל-יושבי בבל.  נא,יג שוכנת על-מים רבים, רבת אוצרות; בא קיצך, אמת בצעך.  נא,יד נשבע יהוה צבאות, בנפשו:  כי אם-מילאתיך אדם כילק, וענו עלייך הידד.  {ס}

נא,טו עושה ארץ בכוחו, מכין תבל בחכמתו; ובתבונתו, נטה שמיים.  נא,טז לקול תיתו המון מים, בשמיים, ויעל נשיאים, מקצה-ארץ; ברקים למטר עשה, ויוצא רוח מאוצרותיו.  נא,יז נבער כל-אדם מדעת, הוביש כל-צורף מפסל:  כי שקר נסכו, ולא-רוח בם.  נא,יח הבל המה, מעשה תעתועים; בעת פקודתם, יאבדו.  נא,יט לא-כאלה חלק יעקוב, כי-יוצר הכול הוא--ושבט, נחלתו:  יהוה צבאות, שמו.  {פ}

נא,כ מפץ-אתה לי, כלי מלחמה; וניפצתי בך גויים, והשחתי בך ממלכות.  נא,כא וניפצתי בך, סוס ורוכבו; וניפצתי בך, רכב ורוכבו.  נא,כב וניפצתי בך איש ואישה, וניפצתי בך זקן ונער; וניפצתי בך, בחור ובתולה.  נא,כג וניפצתי בך רועה ועדרו, וניפצתי בך איכר וצמדו; וניפצתי בך, פחות וסגנים.  נא,כד ושילמתי לבבל ולכול יושבי כשדים, את כל-רעתם אשר-עשו בציון--לעיניכם:  נאום, יהוה.  {ס}

נא,כה הנני אליך הר המשחית, נאום-יהוה, המשחית, את-כל-הארץ; ונטיתי את-ידי עליך, וגילגלתיך מן-הסלעים, ונתתיך, להר שריפה.  נא,כו ולא-יקחו ממך אבן לפינה, ואבן למוסדות:  כי-שממות עולם תהיה, נאום-יהוה.  נא,כז שאו-נס בארץ, תקעו שופר בגויים קדשו עליה גויים--השמיעו עליה ממלכות אררט, מיני ואשכנז; פקדו עליה טפסר, העלו-סוס כילק סמר.  נא,כח קדשו עליה גויים את-מלכי מדיי, את-פחותיה ואת-כל-סגניה, ואת, כל-ארץ ממשלתו.  נא,כט ותרעש הארץ, ותחול:  כי קמה על-בבל, מחשבות יהוה, לשום את-ארץ בבל לשמה, מאין יושב.  נא,ל חדלו גיבורי בבל להילחם, ישבו במצדות--נשתה גבורתם, היו לנשים; הציתו משכנותיה, נשברו בריחיה.  נא,לא רץ לקראת-רץ ירוץ, ומגיד לקראת מגיד--להגיד למלך בבל, כי-נלכדה עירו מקצה.  נא,לב והמעברות נתפשו, ואת-האגמים שרפו באש; ואנשי המלחמה, נבהלו.  {ס}

נא,לג כי כה אמר יהוה צבאות, אלוהי ישראל, בת-בבל, כגורן עת הדריכה:  עוד מעט, ובאה עת-הקציר לה.  נא,לד אכלני הממני, נבוכדראצר מלך בבל, הציגני כלי ריק, בלעני כתנין מילא כרשו מעדניי; הדיחני.  נא,לה חמסי ושארי על-בבל, תאמר יושבת ציון; ודמי אל-יושבי כשדים, תאמר ירושלים.  {ס}

נא,לו לכן, כה אמר יהוה, הנני-רב את-ריבך, וניקמתי את-נקמתך; והחרבתי, את-ימה, והובשתי, את-מקורה.  נא,לז והייתה בבל לגלים מעון-תנים שמה ושריקה, מאין יושב.  נא,לח יחדיו, ככפירים ישאגו; נערו, כגורי אריות.  נא,לט בחומם אשית את-משתיהם, והשכרתים למען יעלוזו, וישנו שנת-עולם, ולא יקיצו--נאום, יהוה.  נא,מ אורידם, ככרים לטבוח--כאילים, עם-עתודים.  נא,מא איך נלכדה ששך, ותיתפש תהילת כל-הארץ; איך הייתה לשמה בבל, בגויים.  נא,מב עלה על-בבל, הים; בהמון גליו, נכסתה.  נא,מג היו עריה לשמה, ארץ צייה וערבה:  ארץ, לא-יישב בהן כל-איש, ולא-יעבור בהן, בן-אדם.  נא,מד ופקדתי על-בל בבבל, והוצאתי את-בלעו מפיו, ולא-ינהרו אליו עוד, גויים; גם-חומת בבל, נפלה.  נא,מה צאו מתוכה עמי, ומלטו איש את-נפשו--מחרון, אף-יהוה.  נא,מו ופן-יירך לבבכם ותיראו, בשמועה הנשמעת בארץ; ובא בשנה השמועה, ואחריו בשנה השמועה, וחמס בארץ, ומושל על-מושל.  נא,מז לכן, הנה ימים באים, ופקדתי על-פסילי בבל, וכל-ארצה תבוש; וכל-חלליה, ייפלו בתוכה.  נא,מח וריננו על-בבל שמיים וארץ, וכול אשר בהם:  כי מצפון יבוא-לה השודדים, נאום-יהוה.  נא,מט גם-בבל, לנפול חללי ישראל; גם-לבבל נפלו, חללי כל-הארץ.  נא,נ פליטים מחרב, הלכו אל-תעמודו; זכרו מרחוק את-יהוה, וירושלים תעלה על-לבבכם.  נא,נא בושנו כי-שמענו חרפה, כיסתה כלימה פנינו:  כי באו זרים, על-מקדשי בית יהוה.  {פ}

נא,נב לכן הנה-ימים באים, נאום-יהוה, ופקדתי, על-פסיליה; ובכל-ארצה, יאנוק חלל.  נא,נג כי-תעלה בבל השמיים, וכי תבצר מרום עוזה:  מאיתי, יבואו שודדים לה--נאום-יהוה.  {ס}

נא,נד קול זעקה, מבבל; ושבר גדול, מארץ כשדים.  נא,נה כי-שודד יהוה את-בבל, ואיבד ממנה קול גדול; והמו גליהם כמים רבים, ניתן שאון קולם.  נא,נו כי בא עליה על-בבל, שודד, ונלכדו גיבוריה, חיתתה קשתותם:  כי אל גמולות יהוה, שלם ישלם.  נא,נז והשכרתי שריה וחכמיה פחותיה וסגניה, וגיבוריה, וישנו שנת-עולם, ולא יקיצו:  נאום-המלך--יהוה צבאות, שמו.  {ס}

נא,נח כה-אמר יהוה צבאות, חומות בבל הרחבה ערער תתערער, ושעריה הגבוהים, באש ייצתו; וייגעו עמים בדי-ריק ולאומים בדי-אש, ויעפו.  {ס}

נא,נט הדבר אשר-ציווה ירמיהו הנביא, את-שריה בן-נרייה בן-מחסיה, בלכתו את-צדקייהו מלך-יהודה בבל, בשנת הרביעית למולכו; ושריה, שר מנוחה.  נא,ס ויכתוב ירמיהו, את כל-הרעה אשר-תבוא אל-בבל--אל-ספר אחד; את כל-הדברים האלה, הכתובים אל-בבל.  נא,סא ויאמר ירמיהו, אל-שריה:  כבואך בבל--וראית, וקראת את כל-הדברים האלה.  נא,סב ואמרת, יהוה אתה דיברת אל-המקום הזה להכריתו, לבלתי היות-בו יושב, למאדם ועד-בהמה:  כי-שממות עולם, תהיה.  נא,סג והיה, ככלותך, לקרוא, את-הספר הזה; תקשור עליו אבן, והשלכתו אל-תוך פרת.  נא,סד ואמרת, ככה תשקע בבל ולא-תקום מפני הרעה אשר אנוכי מביא עליה--ויעפו:  עד-הנה, דברי ירמיהו.  {פ}

נב,א בן-עשרים ואחת שנה, צדקייהו במולכו, ואחת עשרה שנה, מלך בירושלים; ושם אימו, חמוטל בת-ירמיהו מלבנה.  נב,ב ויעש הרע, בעיני יהוה, ככול אשר-עשה, יהויקים.  נב,ג כי על-אף יהוה, הייתה בירושלים ויהודה, עד-השליכו אותם, מעל פניו; וימרוד צדקייהו, במלך בבל.  נב,ד ויהי בשנה התשיעית למולכו, בחודש העשירי בעשור לחודש, בא נבוכדראצר מלך-בבל הוא וכל-חילו על-ירושלים, ויחנו עליה; ויבנו עליה דייק, סביב.  נב,ה ותבוא העיר, במצור, עד עשתי עשרה שנה, למלך צדקייהו.  נב,ו בחודש הרביעי בתשעה לחודש, ויחזק הרעב בעיר; ולא-היה לחם, לעם הארץ.  נב,ז ותיבקע העיר, וכל-אנשי המלחמה יברחו וייצאו מהעיר לילה דרך שער בין-החומותיים אשר על-גן המלך, וכשדים על-העיר, סביב; וילכו, דרך הערבה.  נב,ח וירדפו חיל-כשדים אחרי המלך, וישיגו את-צדקייהו בערבות ירחו; וכל-חילו--נפוצו, מעליו.  נב,ט ויתפשו, את-המלך, ויעלו אותו אל-מלך בבל רבלתה, בארץ חמת; וידבר איתו, משפטים.  נב,י וישחט מלך-בבל את-בני צדקייהו, לעיניו; וגם את-כל-שרי יהודה, שחט ברבלתה.  נב,יא ואת-עיני צדקייהו, עיוור; ויאסרהו בנחושתיים, ויביאהו מלך-בבל בבלה, וייתנהו בית-הפקודות, עד-יום מותו.  נב,יב ובחודש החמישי, בעשור לחודש, היא שנת תשע-עשרה שנה, למלך נבוכדראצר מלך-בבל--בא, נבוזראדן רב-טבחים, עמד לפני מלך-בבל, בירושלים.  נב,יג וישרוף את-בית-יהוה, ואת-בית המלך; ואת כל-בתי ירושלים ואת-כל-בית הגדול, שרף באש.  נב,יד ואת-כל-חומות ירושלים, סביב, נתצו כל-חיל כשדים, אשר את-רב-טבחים.  נב,טו ומדלות העם ואת-יתר העם הנשארים בעיר, ואת-הנופלים אשר נפלו אל-מלך בבל, ואת, יתר האמון--הגלה, נבוזראדן רב-טבחים.  נב,טז ומדלות הארץ--השאיר, נבוזראדן רב-טבחים:  לכורמים, וליוגבים.  נב,יז ואת-עמודי הנחושת אשר לבית-יהוה, ואת-המכונות ואת-ים הנחושת אשר בבית-יהוה--שיברו כשדים; וישאו את-כל-נחושתם, בבלה.  נב,יח ואת-הסירות ואת-היעים ואת-המזמרות ואת-המזרקות ואת-הכפות, ואת כל-כלי הנחושת אשר-ישרתו בהם--לקחו.  נב,יט ואת-הסיפים ואת-המחתות ואת-המזרקות ואת-הסירות ואת-המנורות, ואת-הכפות ואת-המנקייות, אשר זהב זהב, ואשר-כסף כסף--לקח, רב-טבחים.  נב,כ העמודים שניים, הים אחד והבקר שנים-עשר נחושת אשר-תחת המכונות, אשר עשה המלך שלמה, לבית יהוה--לא-היה משקל, לנחושתם כל-הכלים האלה.  נב,כא והעמודים, שמונה עשרה אמה קומת העמוד האחד, וחוט שתים-עשרה אמה, יסובנו; ועובייו ארבע אצבעות, נבוב.  נב,כב וכותרת עליו נחושת, וקומת הכותרת האחת חמש אמות, ושבכה ורימונים על-הכותרת סביב, הכול נחושת; וכאלה לעמוד השני, ורימונים.  נב,כג ויהיו, הרימונים--תשעים ושישה, רוחה:  כל-הרימונים מאה על-השבכה, סביב.  {ס}

נב,כד וייקח רב-טבחים, את-שריה כוהן הראש, ואת-צפניה, כוהן המשנה--ואת-שלושת, שומרי הסף.  נב,כה ומן-העיר לקח סריס אחד אשר-היה פקיד על-אנשי המלחמה, ושבעה אנשים מרואי פני-המלך אשר נמצאו בעיר, ואת סופר שר הצבא, המצביא את-עם הארץ; ושישים איש מעם הארץ, הנמצאים בתוך העיר.  נב,כו וייקח אותם, נבוזראדן רב-טבחים; ויולך אותם אל-מלך בבל, רבלתה.  נב,כז ויכה אותם מלך בבל וימיתם ברבלה, בארץ חמת; וייגל יהודה, מעל אדמתו.  {ס}

נב,כח זה העם, אשר הגלה נבוכדראצר:  בשנת-שבע--יהודים, שלושת אלפים ועשרים ושלושה.  נב,כט בשנת שמונה עשרה, לנבוכדראצר:  מירושלים--נפש, שמונה מאות שלושים ושניים.  נב,ל בשנת שלוש ועשרים, לנבוכדראצר, הגלה נבוזראדן רב-טבחים, יהודים נפש שבע מאות ארבעים וחמישה; כל-נפש, ארבעת אלפים ושש מאות.  {ס}

נב,לא ויהי בשלושים ושבע שנה, לגלות יהויכין מלך-יהודה, בשנים עשר חודש, בעשרים וחמישה לחודש:  נשא אוויל מרודך מלך בבל בשנת מלכותו, את-ראש יהויכין מלך-יהודה, ויוצא אותו, מבית הכלוא.  נב,לב וידבר איתו, טובות; וייתן, את-כיסאו, ממעל לכיסא המלכים אשר איתו, בבבל.  נב,לג ושינה, את בגדי כלאו; ואכל לחם לפניו תמיד, כל-ימי חייו.  נב,לד וארוחתו, ארוחת תמיד ניתנה-לו מאת מלך-בבל דבר-יום ביומו--עד-יום מותו:  כול, ימי חייו.  {ש}

יחזקאל

א,א ויהי בשלושים שנה, ברביעי בחמישה לחודש, ואני בתוך-הגולה, על-נהר-כבר; נפתחו, השמיים, ואראה, מראות אלוהים.  א,ב בחמישה, לחודש--היא השנה החמישית, לגלות המלך יויכין.  א,ג היה היה דבר-יהוה אל-יחזקאל בן-בוזי הכוהן, בארץ כשדים--על-נהר-כבר; ותהי עליו שם, יד-יהוה.  א,ד וארא והנה רוח סערה באה מן-הצפון, ענן גדול ואש מתלקחת, ונוגה לו, סביב; ומתוכה--כעין החשמל, מתוך האש.  א,ה ומתוכה--דמות, ארבע חיות; וזה, מראיהן--דמות אדם, להנה.  א,ו וארבעה פנים, לאחת; וארבע כנפיים, לאחת להם.  א,ז ורגליהם, רגל ישרה; וכף רגליהם, ככף רגל עגל, ונוצצים, כעין נחושת קלל.  א,ח וידי אדם, מתחת כנפיהם, על, ארבעת רבעיהם; ופניהם וכנפיהם, לארבעתם.  א,ט חוברות אישה אל-אחותה, כנפיהם:  לא-ייסבו בלכתן, איש אל-עבר פניו ילכו.  א,י ודמות פניהם, פני אדם, ופני אריה אל-הימין לארבעתם, ופני-שור מהשמאל לארבעתן; ופני-נשר, לארבעתן.  א,יא ופניהם, וכנפיהם פרודות מלמעלה:  לאיש, שתיים חוברות איש, ושתיים מכסות, את גווייותיהנה.  א,יב ואיש אל-עבר פניו, ילכו:  אל אשר יהיה-שמה הרוח ללכת ילכו, לא ייסבו בלכתן.  א,יג ודמות החיות מראיהם כגחלי-אש, בוערות כמראה הלפידים--היא, מתהלכת בין החיות; ונוגה לאש, ומן-האש יוצא ברק.  א,יד והחיות, רצוא ושוב, כמראה, הבזק.  א,טו וארא, החיות; והנה אופן אחד בארץ אצל החיות, לארבעת פניו.  א,טז מראה האופנים ומעשיהם כעין תרשיש, ודמות אחד לארבעתן; ומראיהם, ומעשיהם, כאשר יהיה האופן, בתוך האופן.  א,יז על-ארבעת רבעיהן, בלכתם ילכו:  לא ייסבו, בלכתן.  א,יח וגביהן--וגובה להם, ויראה להם; וגבותם, מלאות עיניים סביב--לארבעתן.  א,יט ובלכת, החיות, ילכו האופנים, אצלם; ובהינשא החיות מעל הארץ, יינשאו האופנים.  א,כ על אשר יהיה-שם הרוח ללכת ילכו, שמה הרוח ללכת; והאופנים, יינשאו לעומתם, כי רוח החיה, באופנים.  א,כא בלכתם ילכו, ובעומדם יעמודו; ובהינשאם מעל הארץ, יינשאו האופנים לעומתם--כי רוח החיה, באופנים.  א,כב ודמות על-ראשי החיה, רקיע, כעין, הקרח הנורא--נטוי על-ראשיהם, מלמעלה.  א,כג ותחת, הרקיע, כנפיהם ישרות, אישה אל-אחותה:  לאיש, שתיים מכסות להנה, ולאיש שתיים מכסות להנה, את גווייותיהם.  א,כד ואשמע את-קול כנפיהם כקול מים רבים כקול-שדיי, בלכתם--קול המולה, כקול מחנה; בעומדם, תרפינה כנפיהן.  א,כה ויהי-קול--מעל, לרקיע אשר על-ראשם; בעומדם, תרפינה כנפיהן.  א,כו וממעל, לרקיע אשר על-ראשם, כמראה אבן-ספיר, דמות כיסא; ועל, דמות הכיסא, דמות כמראה אדם עליו, מלמעלה.  א,כז וארא כעין חשמל, כמראה-אש בית-לה סביב, ממראה מותניו, ולמעלה; וממראה מותניו, ולמטה, ראיתי כמראה-אש, ונוגה לו סביב.  א,כח כמראה הקשת אשר יהיה בענן ביום הגשם, כן מראה הנוגה סביב--הוא, מראה דמות כבוד-יהוה; ואראה ואפול על-פניי, ואשמע קול מדבר.  {פ}

ב,א ויאמר, אליי:  בן-אדם עמוד על-רגליך, ואדבר אותך.  ב,ב ותבוא בי רוח, כאשר דיבר אליי, ותעמידני, על-רגליי; ואשמע, את מידבר אליי.  {פ}

ב,ג ויאמר אליי, בן-אדם שולח אני אותך אל-בני ישראל--אל-גויים המורדים, אשר מרדו-בי:  המה ואבותם פשעו בי, עד-עצם היום הזה.  ב,ד והבנים, קשי פנים וחזקי-לב--אני שולח אותך, אליהם; ואמרת אליהם, כה אמר אדוניי יהוה.  ב,ה והמה אם-ישמעו ואם-יחדלו, כי בית מרי המה--וידעו, כי נביא היה בתוכם.  {פ}

ב,ו ואתה בן-אדם אל-תירא מהם ומדבריהם אל-תירא, כי סרבים וסלונים אותך, ואל-עקרבים, אתה יושב:  מדבריהם אל-תירא ומפניהם אל-תיחת, כי בית מרי המה.  ב,ז ודיברת את-דבריי אליהם, אם-ישמעו ואם-יחדלו:  כי מרי, המה.  {פ}

ב,ח ואתה בן-אדם, שמע את אשר-אני מדבר אליך--אל-תהי-מרי, כבית המרי:  פצה פיך--ואכול, את אשר-אני נותן אליך.  ב,ט ואראה, והנה-יד שלוחה אליי; והנה-בו, מגילת-ספר.  ב,י ויפרוש אותה לפניי, והיא כתובה פנים ואחור; וכתוב אליה, קינים והגה והי.  {ס}

ג,א ויאמר אליי--בן-אדם, את אשר-תמצא אכול:  אכול את-המגילה הזאת, ולך דבר אל-בית ישראל.  ג,ב ואפתח, את-פי; ויאכילני, את המגילה הזאת.  ג,ג ויאמר אליי, בן-אדם בטנך תאכל ומעיך תמלא, את המגילה הזאת, אשר אני נותן אליך; ואוכלה, ותהי בפי כדבש למתוק.  {פ}

ג,ד ויאמר, אליי:  בן-אדם, לך-בוא אל-בית ישראל, ודיברת בדבריי, אליהם.  ג,ה כי לא אל-עם עמקי שפה, וכבדי לשון--אתה שלוח:  אל-בית, ישראל.  ג,ו לא אל-עמים רבים, עמקי שפה וכבדי לשון, אשר לא-תשמע, דבריהם; אם-לא אליהם שלחתיך, המה ישמעו אליך.  ג,ז ובית ישראל, לא יאבו לשמוע אליך--כי-אינם אובים, לשמוע אליי:  כי כל-בית ישראל, חזקי-מצח וקשי-לב המה.  ג,ח הנה נתתי את-פניך חזקים, לעומת פניהם; ואת-מצחך חזק, לעומת מצחם.  ג,ט כשמיר חזק מצור, נתתי מצחך:  לא-תירא אותם ולא-תיחת מפניהם, כי בית מרי המה.  {פ}

ג,י ויאמר, אליי:  בן-אדם--את-כל-דבריי אשר אדבר אליך, קח בלבבך ובאוזניך שמע.  ג,יא ולך בוא אל-הגולה, אל-בני עמך, ודיברת אליהם ואמרת אליהם, כה אמר אדוניי יהוה:  אם-ישמעו, ואם-יחדלו.  ג,יב ותישאני רוח--ואשמע אחריי, קול רעש גדול:  ברוך כבוד-יהוה, ממקומו.  ג,יג וקול כנפי החיות, משיקות אישה אל-אחותה, וקול האופנים, לעומתם; וקול, רעש גדול.  ג,יד ורוח נשאתני, ותיקחני; ואלך מר בחמת רוחי, ויד-יהוה עליי חזקה.  ג,טו ואבוא אל-הגולה תל אביב היושבים אל-נהר-כבר, ואשב--המה, יושבים שם; ואשב שם שבעת ימים, משמים בתוכם.  ג,טז ויהי, מקצה שבעת ימים;  {פ}
 
ויהי דבר-יהוה, אליי לאמור.  ג,יז בן-אדם, צופה נתתיך לבית ישראל; ושמעת מפי דבר, והזהרת אותם ממני.  ג,יח באומרי לרשע, מות תמות, ולא הזהרתו ולא דיברת להזהיר רשע מדרכו הרשעה, לחייותו--הוא רשע בעוונו ימות, ודמו מידך אבקש.  ג,יט ואתה, כי-הזהרת רשע, ולא-שב מרשעו, ומדרכו הרשעה--הוא בעוונו ימות, ואתה את-נפשך הצלת.  ג,כ ובשוב צדיק מצדקו ועשה עוול, ונתתי מכשול לפניו הוא ימות:  כי לא הזהרתו, בחטאתו ימות, ולא תיזכרנה צדקותיו אשר עשה, ודמו מידך אבקש.  ג,כא ואתה כי הזהרתו צדיק, לבלתי חטוא צדיק--והוא לא-חטא:  חיה יחיה כי נזהר, ואתה את-נפשך הצלת.  {פ}

ג,כב ותהי עליי שם, יד-יהוה; ויאמר אליי, קום צא אל-הבקעה, ושם, אדבר אותך.  ג,כג ואקום, ואצא אל-הבקעה, והנה-שם כבוד-יהוה עומד, ככבוד אשר ראיתי על-נהר-כבר; ואפול, על-פניי.  ג,כד ותבוא-בי רוח, ותעמידני על-רגליי; וידבר אותי ויאמר אליי, בוא היסגר בתוך ביתך.  ג,כה ואתה בן-אדם, הנה נתנו עליך עבותים, ואסרוך, בהם; ולא תצא, בתוכם.  ג,כו ולשונך, אדביק אל-חיכך, ונאלמת, ולא-תהיה להם לאיש מוכיח:  כי בית מרי, המה.  ג,כז ובדברי אותך, אפתח את-פיך, ואמרת אליהם, כה אמר אדוניי יהוה; השומע ישמע והחדל יחדל, כי בית מרי המה.  {פ}

ד,א ואתה בן-אדם קח-לך לבינה, ונתת אותה לפניך; וחקות עליה עיר, את-ירושלים.  ד,ב ונתת עליה מצור, ובנית עליה דייק, ושפכת עליה, סוללה; ונתת עליה מחנות ושים-עליה כרים, סביב.  ד,ג ואתה קח-לך, מחבת ברזל, ונתת אותה קיר ברזל, בינך ובין העיר; והכינות את-פניך אליה והייתה במצור, וצרת עליה--אות היא, לבית ישראל.  {פ}

ד,ד ואתה שכב על-צידך השמאלי, ושמת את-עוון בית-ישראל עליו:  מספר הימים אשר תשכב עליו, תישא את-עוונם.  ד,ה ואני, נתתי לך את-שני עוונם, למספר ימים, שלוש-מאות ותשעים יום; ונשאת, עוון בית-ישראל.  ד,ו וכילית את-אלה, ושכבת על-צידך הימני שנית, ונשאת, את-עוון בית-יהודה--ארבעים יום, יום לשנה יום לשנה נתתיו לך.  ד,ז ואל-מצור ירושלים תכין פניך, וזרועך חשופה; וניבאת, עליה.  ד,ח והנה נתתי עליך, עבותים; ולא-תיהפך מצידך אל-צידך, עד-כלותך ימי מצורך.  ד,ט ואתה קח-לך חיטין ושעורים ופול ועדשים ודוחן וכוסמים, ונתת אותם בכלי אחד, ועשית אותם לך, ללחם:  מספר הימים אשר-אתה שוכב על-צידך, שלוש-מאות ותשעים יום--תאכלנו.  ד,י ומאכלך, אשר תאכלנו--במשקול, עשרים שקל ליום:  מעת עד-עת, תאכלנו.  ד,יא ומים במשורה תשתה, שישית ההין:  מעת עד-עת, תשתה.  ד,יב ועוגת שעורים, תאכלנה; והיא, בגללי ציאת האדם--תעוגנה, לעיניהם.  {ס}

ד,יג ויאמר יהוה, ככה יאכלו בני-ישראל את-לחמם טמא, בגויים, אשר אדיחם שם.  ד,יד ואומר, אהה אדוניי יהוה, הנה נפשי, לא מטומאה; ונבילה וטריפה לא-אכלתי מנעוריי ועד-עתה, ולא-בא בפי בשר פיגול.  {ס}

ד,טו ויאמר אליי--ראה נתתי לך את-צפיעי הבקר, תחת גללי האדם; ועשית את-לחמך, עליהם.  {ס}

ד,טז ויאמר אליי, בן-אדם הנני שובר מטה-לחם בירושלים, ואכלו-לחם במשקל, ובדאגה; ומים, במשורה ובשיממון ישתו.  ד,יז למען יחסרו, לחם ומים; ונשמו איש ואחיו, ונמקו בעוונם.  {פ}

ה,א ואתה בן-אדם קח-לך חרב חדה, תער הגלבים תיקחנה לך, והעברת על-ראשך, ועל-זקנך; ולקחת לך מאזני משקל, וחילקתם.  ה,ב שלישית, באור תבעיר בתוך העיר, כמלאות, ימי המצור; ולקחת את-השלישית, תכה בחרב סביבותיה, והשלישית תזרה לרוח, וחרב אריק אחריהם.  ה,ג ולקחת משם, מעט במספר; וצרת אותם, בכנפיך.  ה,ד ומהם, עוד תיקח, והשלכת אותם אל-תוך האש, ושרפת אותם באש:  ממנו תצא-אש, אל-כל-בית ישראל.  {פ}

ה,ה כה אמר, אדוניי יהוה, זאת ירושלים, בתוך הגויים שמתיה; וסביבותיה, ארצות.  ה,ו ותמר את-משפטיי לרשעה, מן-הגויים, ואת-חוקותיי, מן-הארצות אשר סביבותיה:  כי במשפטיי מאסו, וחוקותיי לא-הלכו בהם.  {ס}

ה,ז לכן כה-אמר אדוניי יהוה, יען המונכם מן-הגויים אשר סביבותיכם, בחוקותיי לא הלכתם, ואת-משפטיי לא עשיתם; וכמשפטי הגויים אשר סביבותיכם, לא עשיתם.  ה,ח לכן, כה אמר אדוניי יהוה, הנני עלייך, גם-אני; ועשיתי בתוכך משפטים, לעיני הגויים.  ה,ט ועשיתי בך, את אשר לא-עשיתי, ואת אשר-לא-אעשה כמוהו, עוד--יען, כל-תועבותייך.  {פ}

ה,י לכן, אבות יאכלו בנים בתוכך, ובנים, יאכלו אבותם; ועשיתי בך שפטים, וזיריתי את-כל-שאריתך לכל-רוח.  {ס}

ה,יא לכן חי-אני, נאום אדוניי יהוה, אם-לא יען את-מקדשי טימאת, בכל-שיקוצייך ובכל-תועבותייך; וגם-אני אגרע ולא-תחוס עיני, וגם-אני לא אחמול.  ה,יב שלישיתך בדבר ימותו, וברעב יכלו בתוכך, והשלישית, בחרב ייפלו סביבותייך; והשלישית לכל-רוח אזרה, וחרב אריק אחריהם.  ה,יג וכלה אפי, והניחותי חמתי בם--והינחמתי; וידעו כי-אני יהוה, דיברתי בקנאתי, בכלותי חמתי, בם.  ה,יד ואתנך לחורבה ולחרפה, בגויים אשר סביבותייך, לעיני, כל-עובר.  ה,טו והייתה חרפה וגדופה, מוסר ומשמה, לגויים, אשר סביבותייך:  בעשותי בך שפטים באף ובחמה, ובתוכחות חמה--אני יהוה, דיברתי.  ה,טז בשלחי את-חיצי הרעב הרעים בהם, אשר היו למשחית, אשר-אשלח אותם, לשחתכם--ורעב אוסף עליכם, ושברתי לכם מטה-לחם.  ה,יז ושילחתי עליכם רעב וחיה רעה, ושיכלוך, ודבר ודם, יעבור-בך; וחרב אביא עלייך, אני יהוה דיברתי.  {פ}

ו,א ויהי דבר-יהוה, אליי לאמור.  ו,ב בן-אדם, שים פניך אל-הרי ישראל; והינבא, אליהם.  ו,ג ואמרת--הרי ישראל, שמעו דבר-אדוניי יהוה:  כה-אמר אדוניי יהוה להרים ולגבעות לאפיקים ולגיאיות, הנני אני מביא עליכם חרב, ואיבדתי, במותיכם.  ו,ד ונשמו, מזבחותיכם, ונשברו, חמניכם; והפלתי, חלליכם, לפני, גילוליכם.  ו,ה ונתתי, את-פגרי בני ישראל, לפני, גילוליהם; וזיריתי, את-עצמותיכם, סביבות, מזבחותיכם.  ו,ו בכול, מושבותיכם, הערים תחרבנה, והבמות תישמנה--למען יחרבו ויאשמו מזבחותיכם, ונשברו ונשבתו גילוליכם, ונגדעו חמניכם, ונמחו מעשיכם.  ו,ז ונפל חלל, בתוככם; וידעתם, כי-אני יהוה.  ו,ח והותרתי, בהיות לכם פליטי חרב--בגויים:  בהיזרותיכם, בארצות.  ו,ט וזכרו פליטיכם אותי, בגויים אשר נשבו-שם, אשר נשברתי את-ליבם הזונה אשר-סר מעליי, ואת עיניהם הזונות אחרי גילוליהם; ונקוטו, בפניהם, אל-הרעות אשר עשו, לכול תועבותיהם.  ו,י וידעו, כי-אני יהוה; לא אל-חינם דיברתי, לעשות להם הרעה הזאת.  {פ}

ו,יא כה-אמר אדוניי יהוה, הכה בכפך ורקע ברגלך ואמור-אח, אל כל-תועבות רעות, בית ישראל:  אשר, בחרב ברעב ובדבר--ייפולו.  ו,יב הרחוק בדבר ימות, והקרוב בחרב ייפול, והנשאר והנצור, ברעב ימות; וכיליתי חמתי, בם.  ו,יג וידעתם, כי-אני יהוה, בהיות חלליהם בתוך גילוליהם, סביבות מזבחותיהם; אל כל-גבעה רמה בכול ראשי ההרים, ותחת כל-עץ רענן ותחת כל-אלה עבותה, מקום אשר נתנו-שם ריח ניחוח, לכול גילוליהם.  ו,יד ונטיתי את-ידי, עליהם, ונתתי את-הארץ שממה ומשמה ממדבר דבלתה, בכול מושבותיהם; וידעו, כי-אני יהוה.  {פ}

ז,א ויהי דבר-יהוה, אליי לאמור.  ז,ב ואתה בן-אדם, כה-אמר אדוניי יהוה לאדמת ישראל--קץ:  בא הקץ, על-ארבע כנפות הארץ.  ז,ג עתה, הקץ עלייך, ושילחתי אפי בך, ושפטתיך כדרכייך; ונתתי עלייך, את כל-תועבותייך.  ז,ד ולא-תחוס עיני עלייך, ולא אחמול:  כי דרכייך עלייך אתן, ותועבותייך בתוכך תהיינה, וידעתם, כי-אני יהוה.  {פ}

ז,ה כה אמר, אדוניי יהוה:  רעה אחת רעה, הנה באה.  ז,ו קץ בא, בא הקץ הקיץ אלייך; הנה, באה.  ז,ז באה הצפירה אליך, יושב הארץ; בא העת, קרוב היום מהומה--ולא-הד הרים.  ז,ח עתה מקרוב, אשפוך חמתי עלייך, וכיליתי אפי בך, ושפטתיך כדרכייך; ונתתי עלייך, את כל-תועבותייך.  ז,ט ולא-תחוס עיני, ולא אחמול:  כדרכייך עלייך אתן, ותועבותייך בתוכך תהיינה, וידעתם, כי אני יהוה מכה.  ז,י הנה היום, הנה באה:  יצאה, הצפירה--צץ המטה, פרח הזדון.  ז,יא החמס קם, למטה-רשע; לא-מהם ולא מהמונם, ולא מהמהם--ולא-נוה בהם.  ז,יב בא העת, הגיע היום--הקונה אל-ישמח, והמוכר אל-יתאבל:  כי חרון, אל-כל-המונה.  ז,יג כי המוכר, אל-הממכר לא ישוב, ועוד בחיים, חיתם:  כי-חזון אל-כל-המונה לא ישוב, ואיש בעוונו חיתו לא יתחזקו.  ז,יד תקעו בתקוע והכין הכול, ואין הולך למלחמה:  כי חרוני, אל-כל-המונה.  ז,טו החרב בחוץ, והדבר והרעב מבית:  אשר בשדה, בחרב ימות, ואשר בעיר, רעב ודבר יאכלנו.  ז,טז ופלטו, פליטיהם, והיו אל-ההרים כיוני הגיאיות כולם, הומות--איש, בעוונו.  ז,יז כל-הידיים, תרפינה; וכל-ברכיים, תלכנה מים.  ז,יח וחגרו שקים, וכיסתה אותם פלצות; ואל כל-פנים בושה, ובכל-ראשיהם קורחה.  ז,יט כספם בחוצות ישליכו, וזהבם לנידה יהיה--כספם וזהבם לא-יוכל להצילם ביום עברת יהוה, נפשם לא ישבעו ומעיהם לא ימלאו:  כי-מכשול עוונם, היה.  ז,כ וצבי עדייו לגאון שמהו, וצלמי תועבותם שיקוציהם עשו בו; על-כן נתתיו להם, לנידה.  ז,כא ונתתיו ביד-הזרים לבז, ולרשעי הארץ לשלל; וחיללוהו.  ז,כב והסיבותי פניי מהם, וחיללו את-צפוני; ובאו-בה פריצים, וחיללוה.  {פ}

ז,כג עשה, הרתוק:  כי הארץ, מלאה משפט דמים, והעיר, מלאה חמס.  ז,כד והבאתי רעי גויים, וירשו את-בתיהם; והשבתי גאון עזים, וניחלו מקדשיהם.  ז,כה קפדה-בא; וביקשו שלום, ואין.  ז,כו הווה על-הווה תבוא, ושמועה אל-שמועה תהיה; וביקשו חזון, מנביא--ותורה תאבד מכוהן, ועצה מזקנים.  ז,כז המלך יתאבל, ונשיא ילבש שממה, וידי עם-הארץ, תיבהלנה; מדרכם אעשה אותם, ובמשפטיהם אשפטם, וידעו, כי-אני יהוה.  {פ}

ח,א ויהי בשנה השישית, בשישי בחמישה לחודש, אני יושב בביתי, וזקני יהודה יושבים לפניי; ותיפול עליי שם, יד אדוניי יהוה.  ח,ב ואראה, והנה דמות כמראה-אש--ממראה מותניו ולמטה, אש; וממותניו ולמעלה, כמראה-זוהר כעין החשמלה.  ח,ג וישלח תבנית יד, וייקחני בציצית ראשי; ותישא אותי רוח בין-הארץ ובין השמיים ותבא אותי ירושלימה במראות אלוהים, אל-פתח שער הפנימית הפונה צפונה, אשר-שם מושב, סמל הקנאה המקנה.  ח,ד והנה-שם--כבוד, אלוהי ישראל:  כמראה, אשר ראיתי בבקעה.  ח,ה ויאמר אליי--בן-אדם, שא-נא עיניך דרך צפונה; ואשא עיניי, דרך צפונה, והנה מצפון לשער המזבח, סמל הקנאה הזה בביאה.  ח,ו ויאמר אליי--בן-אדם, הרואה אתה מה הם עושים; תועבות גדולות אשר בית-ישראל עושים פה, לרוחקה מעל מקדשי, ועוד תשוב תראה, תועבות גדולות.  {פ}

ח,ז ויבא אותי, אל-פתח החצר; ואראה, והנה חור-אחד בקיר.  ח,ח ויאמר אליי, בן-אדם חתור-נא בקיר; ואחתור בקיר, והנה פתח אחד.  {ס}

ח,ט ויאמר, אליי:  בוא וראה את-התועבות הרעות, אשר הם עושים פה.  ח,י ואבוא, ואראה, והנה כל-תבנית רמש ובהמה שקץ, וכל-גילולי בית ישראל--מחוקה על-הקיר, סביב סביב.  ח,יא ושבעים איש מזקני בית-ישראל ויאזניהו בן-שפן עומד בתוכם, עומדים לפניהם, ואיש מקטרתו, בידו; ועתר ענן-הקטורת, עולה.  ח,יב ויאמר אליי, הראית בן-אדם, אשר זקני בית-ישראל עושים בחושך, איש בחדרי משכיתו:  כי אומרים, אין יהוה רואה אותנו--עזב יהוה, את-הארץ.  ח,יג ויאמר, אליי:  עוד תשוב תראה תועבות גדולות, אשר-המה עושים.  ח,יד ויבא אותי, אל-פתח שער בית-יהוה, אשר, אל-הצפונה; והנה-שם הנשים יושבות, מבכות את-התמוז.  {ס}

ח,טו ויאמר אליי, הראית בן-אדם; עוד תשוב תראה תועבות, גדולות מאלה.  ח,טז ויבא אותי, אל-חצר בית-יהוה הפנימית, והנה-פתח היכל יהוה בין האולם ובין המזבח, כעשרים וחמישה איש; אחוריהם אל-היכל יהוה, ופניהם קדמה, והמה משתחוויתם קדמה, לשמש.  ח,יז ויאמר אליי, הראית בן-אדם--הנקל לבית יהודה, מעשות את-התועבות אשר עשו-פה:  כי-מלאו את-הארץ חמס, וישובו להכעיסני, והנם שולחים את-הזמורה, אל-אפם.  ח,יח וגם-אני אעשה בחמה, לא-תחוס עיני ולא אחמול; וקראו באוזניי קול גדול, ולא אשמע אותם.  ט,א ויקרא באוזניי, קול גדול לאמור, קרבו, פקודות העיר; ואיש כלי משחתו, בידו.  ט,ב והנה שישה אנשים באים מדרך-שער העליון אשר מופנה צפונה, ואיש כלי מפצו בידו, ואיש-אחד בתוכם לבוש בדים, וקסת הסופר במותניו; ויבואו, ויעמדו, אצל, מזבח הנחושת.  ט,ג וכבוד אלוהי ישראל, נעלה מעל הכרוב אשר היה עליו, אל, מפתן הבית; ויקרא, אל-האיש הלבוש הבדים, אשר קסת הסופר, במותניו.  {פ}

ט,ד ויאמר יהוה, אליו, עבור בתוך העיר, בתוך ירושלים; והתווית תו על-מצחות האנשים, הנאנחים והנאנקים, על כל-התועבות, הנעשות בתוכה.  ט,ה ולאלה אמר באוזניי, עברו בעיר אחריו והכו:  אל-תחוס עינכם, ואל-תחמולו.  ט,ו זקן בחור ובתולה וטף ונשים תהרגו למשחית, ועל-כל-איש אשר-עליו התו אל-תיגשו, וממקדשי, תחלו; ויחלו באנשים הזקנים, אשר לפני הבית.  ט,ז ויאמר אליהם טמאו את-הבית, ומלאו את-החצרות חללים--צאו; ויצאו, והכו בעיר.  ט,ח ויהי, כהכותם, ונאשאר, אני; ואפלה על-פניי ואזעק, ואומר אהה אדוניי יהוה, המשחית אתה את כל-שארית ישראל, בשופכך את-חמתך על-ירושלים.  ט,ט ויאמר אליי, עוון בית-ישראל ויהודה גדול במאוד מאוד, ותימלא הארץ דמים, והעיר מלאה מוטה:  כי אמרו, עזב יהוה את-הארץ, ואין יהוה, רואה.  ט,י וגם-אני--לא-תחוס עיני, ולא אחמול; דרכם, בראשם נתתי.  ט,יא והנה האיש לבוש הבדים, אשר הקסת במותניו, משיב דבר, לאמור:  עשיתי, ככול אשר ציוויתני.  {פ}

י,א ואראה, והנה אל-הרקיע אשר על-ראש הכרובים, כאבן ספיר, כמראה דמות כיסא--נראה, עליהם.  י,ב ויאמר אל-האיש לבוש הבדים, ויאמר בוא אל-בינות לגלגל אל-תחת לכרוב ומלא חופניך גחלי-אש מבינות לכרובים, וזרוק, על-העיר; ויבוא, לעיניי.  י,ג והכרובים, עומדים מימין לבית--בבואו האיש; והענן מלא, את-החצר הפנימית.  י,ד וירם כבוד-יהוה מעל הכרוב, על מפתן הבית; ויימלא הבית, את-הענן, והחצר מלאה, את-נוגה כבוד יהוה.  י,ה וקול, כנפי הכרובים--נשמע, עד-החצר החיצונה:  כקול אל-שדיי, בדברו.  י,ו ויהי, בצוותו את-האיש לבוש-הבדים לאמור, קח אש מבינות לגלגל, מבינות לכרובים; ויבוא, ויעמוד, אצל, האופן.  י,ז וישלח הכרוב את-ידו מבינות לכרובים, אל-האש אשר בינות הכרובים, ויישא וייתן, אל-חופני לבוש הבדים; וייקח, וייצא.  י,ח ויירא, לכרובים--תבנית, יד-אדם, תחת, כנפיהם.  י,ט ואראה, והנה ארבעה אופנים אצל הכרובים--אופן אחד אצל הכרוב אחד, ואופן אחד אצל הכרוב אחד; ומראה, האופנים, כעין, אבן תרשיש.  י,י ומראיהם--דמות אחד, לארבעתם:  כאשר יהיה האופן, בתוך האופן.  י,יא בלכתם, אל-ארבעת רבעיהם ילכו--לא ייסבו, בלכתם:  כי המקום אשר-יפנה הראש, אחריו ילכו--לא ייסבו, בלכתם.  י,יב וכל-בשרם, וגביהם, וידיהם, וכנפיהם--והאופנים, מלאים עיניים סביב, לארבעתם, אופניהם.  י,יג לאופנים--להם קורא הגלגל, באוזניי.  י,יד וארבעה פנים, לאחד:  פני האחד פני הכרוב, ופני השני פני אדם, והשלישי פני אריה, והרביעי פני-נשר.  י,טו ויירומו, הכרובים--היא החיה, אשר ראיתי בנהר-כבר.  י,טז ובלכת, הכרובים, ילכו האופנים, אצלם; ובשאת הכרובים את-כנפיהם, לרום מעל הארץ, לא-ייסבו האופנים גם-הם, מאצלם.  י,יז בעומדם יעמודו, וברומם יירומו אותם:  כי רוח החיה, בהם.  י,יח וייצא כבוד יהוה, מעל מפתן הבית; ויעמוד, על-הכרובים.  י,יט וישאו הכרובים את-כנפיהם ויירומו מן-הארץ לעיניי, בצאתם, והאופנים, לעומתם; ויעמוד, פתח שער בית-יהוה הקדמוני, וכבוד אלוהי-ישראל עליהם, מלמעלה.  י,כ היא החיה, אשר ראיתי תחת אלוהי-ישראל--בנהר-כבר; ואדע, כי כרובים המה.  י,כא ארבעה ארבעה פנים לאחד, וארבע כנפיים לאחד; ודמות ידי אדם, תחת כנפיהם.  י,כב ודמות פניהם--המה הפנים אשר ראיתי על-נהר-כבר, מראיהם ואותם; איש אל-עבר פניו, ילכו.  יא,א ותישא אותי רוח, ותבא אותי אל-שער בית-יהוה הקדמוני הפונה קדימה, והנה בפתח השער, עשרים וחמישה איש; ואראה בתוכם את-יאזניה בן-עזור, ואת-פלטיהו בן-בניהו--שרי העם.  {פ}

יא,ב ויאמר, אליי:  בן-אדם--אלה האנשים החושבים אוון והיועצים עצת-רע, בעיר הזאת.  יא,ג האומרים, לא בקרוב בנות בתים; היא הסיר, ואנחנו הבשר.  {ס}

יא,ד לכן, הינבא עליהם:  הינבא, בן-אדם.  יא,ה ותיפול עליי, רוח יהוה, ויאמר אליי אמור כה-אמר יהוה, כן אמרתם בית ישראל; ומעלות רוחכם, אני ידעתיה.  יא,ו הרביתם חלליכם, בעיר הזאת; ומילאתם חוצותיה, חלל.  {פ}

יא,ז לכן, כה-אמר אדוניי יהוה, חלליכם אשר שמתם בתוכה, המה הבשר והיא הסיר; ואתכם, הוציא מתוכה.  יא,ח חרב, יראתם; וחרב אביא עליכם, נאום אדוניי יהוה.  יא,ט והוצאתי אתכם מתוכה, ונתתי אתכם ביד-זרים; ועשיתי בכם, שפטים.  יא,י בחרב תיפולו, על-גבול ישראל אשפוט אתכם; וידעתם, כי-אני יהוה.  יא,יא היא, לא-תהיה לכם לסיר, ואתם תהיו בתוכה, לבשר; אל-גבול ישראל, אשפוט אתכם.  יא,יב וידעתם, כי-אני יהוה, אשר בחוקיי לא הלכתם, ומשפטיי לא עשיתם; וכמשפטי הגויים אשר סביבותיכם, עשיתם.  יא,יג ויהי, כהינבאי, ופלטיהו בן-בניה, מת; ואפול על-פניי ואזעק קול-גדול, ואומר אהה אדוניי יהוה--כלה אתה עושה, את שארית ישראל.  {פ}

יא,יד ויהי דבר-יהוה, אליי לאמור.  יא,טו בן-אדם, אחיך אחיך אנשי גאלותך, וכל-בית ישראל, כולו:  אשר אמרו להם יושבי ירושלים, רחקו מעל יהוה--לנו היא ניתנה הארץ, למורשה.  {ס}

יא,טז לכן אמור, כה-אמר אדוניי יהוה, כי הרחקתים בגויים, וכי הפיצותים בארצות; ואהי להם למקדש מעט, בארצות אשר-באו שם.  {ס}

יא,יז לכן אמור, כה-אמר אדוניי יהוה, וקיבצתי אתכם מן-העמים, ואספתי אתכם מן-הארצות אשר נפוצותם בהם; ונתתי לכם, את-אדמת ישראל.  יא,יח ובאו-שמה; והסירו את-כל-שיקוציה, ואת-כל-תועבותיה--ממנה.  יא,יט ונתתי להם לב אחד, ורוח חדשה אתן בקרבכם; והסירותי לב האבן, מבשרם, ונתתי להם, לב בשר.  יא,כ למען בחוקותיי ילכו, ואת-משפטיי ישמרו ועשו אותם; והיו-לי לעם--ואני, אהיה להם לאלוהים.  יא,כא ואל-לב שיקוציהם ותועבותיהם, ליבם הולך--דרכם בראשם נתתי, נאום אדוניי יהוה.  יא,כב וישאו הכרובים את-כנפיהם, והאופנים לעומתם; וכבוד אלוהי-ישראל עליהם, מלמעלה.  יא,כג ויעל כבוד יהוה, מעל תוך העיר; ויעמוד, על-ההר, אשר, מקדם לעיר.  יא,כד ורוח נשאתני, ותביאני כשדימה אל-הגולה, במראה, ברוח אלוהים; ויעל, מעליי, המראה, אשר ראיתי.  יא,כה ואדבר, אל-הגולה, את כל-דברי יהוה, אשר הראני.  {פ}

יב,א ויהי דבר-יהוה, אליי לאמור.  יב,ב בן-אדם, בתוך בית-המרי אתה יושב:  אשר עיניים להם לראות ולא ראו, אוזניים להם לשמוע ולא שמעו--כי בית מרי, הם.  יב,ג ואתה בן-אדם, עשה לך כלי גולה, וגלה יומם, לעיניהם; וגלית ממקומך אל-מקום אחר, לעיניהם--אוליי יראו, כי בית מרי המה.  יב,ד והוצאת כליך ככלי גולה, יומם--לעיניהם; ואתה, תצא בערב לעיניהם, כמוצאי, גולה.  יב,ה לעיניהם, חתור-לך בקיר; והוצאת, בו.  יב,ו לעיניהם על-כתף תישא, בעלטה תוציא--פניך תכסה, ולא תראה את-הארץ:  כי-מופת נתתיך, לבית ישראל.  יב,ז ואעש כן, כאשר צוויתי, כליי הוצאתי ככלי גולה יומם, ובערב חתרתי-לי בקיר ביד; בעלטה הוצאתי על-כתף נשאתי, לעיניהם.  {פ}

יב,ח ויהי דבר-יהוה אליי, בבוקר לאמור.  יב,ט בן-אדם, הלוא אמרו אליך בית ישראל בית המרי:  מה, אתה עושה.  יב,י אמור אליהם, כה אמר אדוניי יהוה:  הנשיא המשא הזה, בירושלים, וכל-בית ישראל, אשר-המה בתוכם.  יב,יא אמור, אני מופתכם:  כאשר עשיתי, כן ייעשה להם--בגולה בשבי, ילכו.  יב,יב והנשיא אשר-בתוכם אל-כתף יישא, בעלטה וייצא--בקיר יחתרו, להוציא בו; פניו יכסה--יען אשר לא-יראה לעין הוא, את-הארץ.  יב,יג ופרשתי את-רשתי עליו, ונתפש במצודתי; והבאתי אותו בבלה ארץ כשדים, ואותה לא-יראה ושם ימות.  יב,יד וכול אשר סביבותיו עזרו וכל-אגפיו, אזרה לכל-רוח; וחרב, אריק אחריהם.  יב,טו וידעו, כי-אני יהוה, בהפיצי אותם בגויים, וזיריתי אותם בארצות.  יב,טז והותרתי מהם אנשי מספר, מחרב מרעב ומדבר--למען יספרו את-כל-תועבותיהם, בגויים אשר-באו שם, וידעו, כי-אני יהוה.  {פ}

יב,יז ויהי דבר-יהוה, אליי לאמור.  יב,יח בן-אדם, לחמך ברעש תאכל; ומימיך, ברוגזה ובדאגה תשתה.  יב,יט ואמרת אל-עם הארץ כה-אמר אדוניי יהוה ליושבי ירושלים, אל-אדמת ישראל, לחמם בדאגה יאכלו, ומימיהם בשיממון ישתו--למען תישם ארצה, ממלואה, מחמס, כל-היושבים בה.  יב,כ והערים הנושבות תחרבנה, והארץ שממה תהיה; וידעתם, כי-אני יהוה.  {פ}

יב,כא ויהי דבר-יהוה, אליי לאמור.  יב,כב בן-אדם, מה-המשל הזה לכם, על-אדמת ישראל, לאמור:  יארכו, הימים, ואבד, כל-חזון.  יב,כג לכן אמור אליהם, כה-אמר אדוניי יהוה, השבתי את-המשל הזה, ולא-ימשלו אותו עוד בישראל:  כי, אם-דבר אליהם, קרבו הימים, ודבר כל-חזון.  יב,כד כי לא יהיה עוד, כל-חזון שוא--ומקסם חלק:  בתוך, בית ישראל.  יב,כה כי אני יהוה, אדבר את אשר אדבר דבר וייעשה--לא תימשך, עוד:  כי בימיכם בית המרי, אדבר דבר ועשיתיו, נאום, אדוניי יהוה.  {פ}

יב,כו ויהי דבר-יהוה, אליי לאמור.  יב,כז בן-אדם, הנה בית-ישראל אומרים, החזון אשר-הוא חוזה, לימים רבים; ולעיתים רחוקות, הוא ניבא.  יב,כח לכן אמור אליהם, כה אמר אדוניי יהוה, לא-תימשך עוד, כל-דבריי--אשר אדבר דבר וייעשה, נאום אדוניי יהוה.  {פ}

יג,א ויהי דבר-יהוה, אליי לאמור.  יג,ב בן-אדם, הינבא אל-נביאי ישראל הניבאים; ואמרת לנביאי מליבם, שמעו דבר-יהוה.  יג,ג כה אמר אדוניי יהוה, הוי על-הנביאים הנבלים, אשר הולכים אחר רוחם, ולבלתי ראו.  יג,ד כשועלים, בחורבות--נביאיך ישראל, היו.  יג,ה לא עליתם בפרצות, ותגדרו גדר על-בית ישראל, לעמוד במלחמה, ביום יהוה.  יג,ו חזו שוא, וקסם כזב--האומרים נאום-יהוה, ויהוה לא שלחם; וייחלו, לקיים דבר.  יג,ז הלוא מחזה-שוא חזיתם, ומקסם כזב אמרתם; ואומרים, נאום-יהוה, ואני, לא דיברתי.  {ס}

יג,ח לכן, כה אמר אדוניי יהוה, יען דברכם שוא, וחזיתם כזב--לכן הנני אליכם, נאום אדוניי יהוה.  יג,ט והייתה ידי, אל-הנביאים החוזים שוא והקוסמים כזב, בסוד עמי לא-יהיו ובכתב בית-ישראל לא ייכתבו, ואל-אדמת ישראל לא יבואו; וידעתם, כי אני אדוניי יהוה.  יג,י יען וביען הטעו את-עמי, לאמור שלום--ואין שלום; והוא בונה חיץ, והנם טחים אותו תפל.  יג,יא אמור אל-טחי תפל, וייפול; היה גשם שוטף, ואתנה אבני אלגביש תיפולנה, ורוח סערות, תבקע.  יג,יב והנה, נפל הקיר:  הלוא ייאמר אליכם, איה הטיח אשר טחתם.  {ס}

יג,יג לכן, כה אמר אדוניי יהוה, וביקעתי רוח-סערות, בחמתי; וגשם שוטף באפי יהיה, ואבני אלגביש בחמה לכלה.  יג,יד והרסתי את-הקיר אשר-טחתם תפל, והגעתיהו אל-הארץ--ונגלה יסודו; ונפלה וכליתם בתוכה, וידעתם כי-אני יהוה.  יג,טו וכיליתי את-חמתי בקיר, ובטחים אותו תפל; ואומר לכם אין הקיר, ואין הטחים אותו.  יג,טז נביאי ישראל, הניבאים אל-ירושלים, והחוזים לה, חזון שלום; ואין שלום, נאום אדוניי יהוה.  {פ}

יג,יז ואתה בן-אדם, שים פניך אל-בנות עמך, המתנבאות, מליבהן; והינבא, עליהן.  יג,יח ואמרת כה-אמר אדוניי יהוה, הוי למתפרות כסתות על כל-אצילי ידיי ועושות המספחות על-ראש כל-קומה--לצודד נפשות; הנפשות תצודדנה לעמי, ונפשות לכנה תחיינה.  יג,יט ותחללנה אותי אל-עמי, בשעלי שעורים ובפתותי לחם, להמית נפשות אשר לא-תמותנה, ולחייות נפשות אשר לא-תחיינה:  בכזבכם--לעמי, שומעי כזב.  {ס}

יג,כ לכן כה-אמר אדוניי יהוה, הנני אל-כיסתותיכנה אשר אתנה מצודדות שם את-הנפשות לפורחות, וקרעתי אותם, מעל זרועותיכם; ושילחתי, את-הנפשות, אשר אתם מצודדות את-נפשים, לפורחות.  יג,כא וקרעתי את-מספחותיכם, והצלתי את-עמי מידכן, ולא-יהיו עוד בידכן, למצודה; וידעתן, כי-אני יהוה.  יג,כב יען הכאות לב-צדיק שקר, ואני לא הכאבתיו, ולחזק ידי רשע, לבלתי-שוב מדרכו הרע להחיותו.  יג,כג לכן, שוא לא תחזינה, וקסם, לא-תקסמנה עוד; והצלתי את-עמי מידכן, וידעתן כי-אני יהוה.  יד,א ויבוא אליי אנשים, מזקני ישראל; ויישבו, לפניי.  {פ}

יד,ב ויהי דבר-יהוה, אליי לאמור.  יד,ג בן-אדם, האנשים האלה העלו גילוליהם על-ליבם, ומכשול עוונם, נתנו נוכח פניהם:  האידרוש אידרש, להם.  {ס}

יד,ד לכן דבר-אותם ואמרת אליהם כה-אמר אדוניי יהוה, איש איש מבית ישראל אשר יעלה את-גילוליו אל-ליבו ומכשול עוונו ישים נוכח פניו, ובא, אל-הנביא:  אני יהוה, נעניתי לו בא--ברוב גילוליו.  יד,ה למען תפוש את-בית-ישראל, בליבם, אשר נזורו מעליי, בגילוליהם כולם.  {ס}

יד,ו לכן אמור אל-בית ישראל, כה אמר אדוניי יהוה, שובו והשיבו, מעל גילוליכם; ומעל כל-תועבותיכם, השיבו פניכם.  יד,ז כי איש איש מבית ישראל, ומהגר אשר-יגור בישראל, ויינזר מאחריי ויעל גילוליו אל-ליבו, ומכשול עוונו ישים נוכח פניו; ובא אל-הנביא, לדרוש-לו בי--אני יהוה, נענה-לו בי.  יד,ח ונתתי פניי באיש ההוא, והשימותיהו לאות ולמשלים, והכרתיו, מתוך עמי; וידעתם, כי-אני יהוה.  {ס}

יד,ט והנביא כי-יפותה, ודיבר דבר--אני יהוה פיתיתי, את הנביא ההוא; ונטיתי את-ידי, עליו, והשמדתיו, מתוך עמי ישראל.  יד,י ונשאו, עוונם:  כעוון, הדורש--כעוון הנביא, יהיה.  יד,יא למען לא-יתעו עוד בית-ישראל, מאחריי, ולא-ייטמאו עוד, בכל-פשעיהם; והיו-לי לעם, ואני אהיה להם לאלוהים--נאום, אדוניי יהוה.  {פ}

יד,יב ויהי דבר-יהוה, אליי לאמור.  יד,יג בן-אדם, ארץ כי תחטא-לי למעול-מעל, ונטיתי ידי עליה, ושברתי לה מטה-לחם; והשלחתי-בה רעב, והכרתי ממנה אדם ובהמה.  יד,יד והיו שלושת האנשים האלה, בתוכה--נוח, דנייאל ואיוב:  המה בצדקתם ינצלו נפשם, נאום אדוניי יהוה.  יד,טו לו-חיה רעה אעביר בארץ, ושיכלתה; והייתה שממה מבלי עובר, מפני החיה.  יד,טז שלושת האנשים האלה, בתוכה--חי-אני נאום אדוניי יהוה, אם-בנים ואם-בנות יצילו:  המה לבדם יינצלו, והארץ תהיה שממה.  יד,יז או חרב אביא, על-הארץ ההיא; ואמרתי, חרב תעבור בארץ, והכרתי ממנה, אדם ובהמה.  יד,יח ושלושת האנשים האלה, בתוכה--חי-אני נאום אדוניי יהוה, לא יצילו בנים ובנות:  כי הם לבדם, יינצלו.  יד,יט או דבר אשלח, אל-הארץ ההיא; ושפכתי חמתי עליה בדם, להכרית ממנה אדם ובהמה.  יד,כ ונוח דנייאל ואיוב, בתוכה--חי-אני נאום אדוניי יהוה, אם-בן אם-בת יצילו:  המה בצדקתם, יצילו נפשם.  {פ}

יד,כא כי כה אמר אדוניי יהוה, אף כי-ארבעת שפטיי הרעים חרב ורעב וחיה רעה ודבר, שילחתי, אל-ירושלים--להכרית ממנה, אדם ובהמה.  יד,כב והנה נותרה-בה פליטה, המוצאים בנים ובנות--הנם יוצאים אליכם, וראיתם את-דרכם ואת-עלילותם; וניחמתם, על-הרעה אשר הבאתי על-ירושלים--את כל-אשר הבאתי, עליה.  יד,כג וניחמו אתכם, כי-תראו את-דרכם ואת-עלילותם; וידעתם, כי לא חינם עשיתי את כל-אשר-עשיתי בה--נאום, אדוניי יהוה.  {פ}

טו,א ויהי דבר-יהוה, אליי לאמור.  טו,ב בן-אדם, מה-יהיה עץ-הגפן מכל-עץ--הזמורה, אשר היה בעצי היער.  טו,ג היוקח ממנו עץ, לעשות למלאכה; אם-יקחו ממנו יתד, לתלות עליו כל-כלי.  טו,ד הנה לאש, ניתן לאוכלה:  את שני קצותיו אכלה האש, ותוכו נחר--היצלח, למלאכה.  טו,ה הנה בהיותו תמים, לא ייעשה למלאכה:  אף כי-אש אכלתהו וייחר, ונעשה עוד למלאכה.  {ס}

טו,ו לכן, כה אמר אדוניי יהוה, כאשר עץ-הגפן בעץ היער, אשר-נתתיו לאש לאוכלה--כן נתתי, את-יושבי ירושלים.  טו,ז ונתתי את-פניי, בהם--מהאש יצאו, והאש תאכלם; וידעתם כי-אני יהוה, בשומי את-פניי בהם.  טו,ח ונתתי את-הארץ, שממה--יען מעלו מעל, נאום אדוניי יהוה.  {פ}

טז,א ויהי דבר-יהוה, אליי לאמור.  טז,ב בן-אדם, הודע את-ירושלים את-תועבותיה.  טז,ג ואמרת כה-אמר אדוניי יהוה, לירושלים, מכורותייך ומולדותייך, מארץ הכנעני; אביך האמורי, ואימך חיתית.  טז,ד ומולדותייך, ביום הולדת אותך לא-כורת שורך, ובמים לא-רוחצת, למשעי; והומלח לא הומלחת, והוחתל לא חותלת.  טז,ה לא-חסה עלייך עין, לעשות לך אחת מאלה--לחומלה עלייך; ותושלכי אל-פני השדה, בגועל נפשך, ביום, הולדת אותך.  טז,ו ואעבור עלייך ואראך, מתבוססת בדמייך; ואומר לך בדמייך חיי, ואומר לך בדמייך חיי.  טז,ז רבבה, כצמח השדה נתתיך, ותרבי ותגדלי, ותבואי בעדי עדיים:  שדיים נכונו ושיערך צימח, ואת עירום ועריה.  טז,ח ואעבור עלייך ואראך, והנה עיתך עת דודים, ואפרוש כנפי עלייך, ואכסה ערוותך; ואישבע לך ואבוא בברית אותך, נאום אדוניי יהוה--ותהיי-לי.  טז,ט וארחצך במים, ואשטוף דמייך מעלייך; ואסוכך, בשמן.  טז,י ואלבישך רקמה, ואנעלך תחש; ואחבשך בשש, ואכסך משי.  טז,יא ואעדך, עדי; ואתנה צמידים על-ידייך, ורביד על-גרונך.  טז,יב ואתן נזם, על-אפך, ועגילים, על-אוזנייך; ועטרת תפארת, בראשך.  טז,יג ותעדי זהב וכסף, ומלבושך שש ומשי ורקמה, סולת ודבש ושמן, אכלת; ותיפי במאוד מאוד, ותצלחי למלוכה.  טז,יד וייצא לך שם בגויים, ביופייך:  כי כליל הוא, בהדרי אשר-שמתי עלייך--נאום, אדוניי יהוה.  טז,טו ותבטחי ביופייך, ותזני על-שמך; ותשפכי את-תזנותייך על-כל-עובר, לו-יהי.  טז,טז ותקחי מבגדייך, ותעשי-לך במות טלואות, ותזני, עליהם:  לא באות, ולא יהיה.  טז,יז ותקחי כלי תפארתך, מזהבי ומכספי אשר נתתי לך, ותעשי-לך, צלמי זכר; ותזני-בם.  טז,יח ותקחי את-בגדי רקמתך, ותכסים; ושמני, וקטורתי, נתת, לפניהם.  טז,יט ולחמי אשר-נתתי לך סולת ושמן ודבש, האכלתיך, ונתתיהו לפניהם לריח ניחוח, ויהי:  נאום, אדוניי יהוה.  טז,כ ותקחי את-בנייך ואת-בנותייך, אשר ילדת לי, ותזבחים להם, לאכול--המעט, מתזנותייך.  טז,כא ותשחטי, את-בניי; ותיתנים, בהעביר אותם להם.  טז,כב ואת כל-תועבותייך ותזנותייך, לא זכרת את-ימי נעורייך--בהיותך עירום ועריה, מתבוססת בדמך היית.  טז,כג ויהי, אחרי כל-רעתך:  אוי אוי לך, נאום אדוניי יהוה.  טז,כד ותבני-לך, גב; ותעשי-לך רמה, בכל-רחוב.  טז,כה אל-כל-ראש דרך, בנית רמתך, ותתעבי את-יופייך, ותפשקי את-רגלייך לכל-עובר; ותרבי, את-תזנותייך.  טז,כו ותזני אל-בני-מצריים שכנייך, גדלי בשר; ותרבי את-תזנותך, להכעיסני.  טז,כז והנה נטיתי ידי עלייך, ואגרע חוקך; ואתנך בנפש שונאותייך, בנות פלשתים--הנכלמות, מדרכך זימה.  טז,כח ותזני אל-בני אשור, מבלתי שובעתך; ותזנים, וגם לא שבעת.  טז,כט ותרבי את-תזנותך אל-ארץ כנען, כשדימה; וגם-בזאת, לא שבעת.  טז,ל מה אמולה ליבתך, נאום אדוניי יהוה--בעשותך, את-כל-אלה, מעשה אישה-זונה, שלטת.  טז,לא בבנותייך גבך בראש כל-דרך, ורמתך עשית בכל-רחוב; ולא-היית כזונה, לקלס אתנן.  טז,לב האישה, המנאפת--תחת אישה, תיקח את-זרים.  טז,לג לכל-זונות, ייתנו-נדה; ואת נתת את-נדנייך, לכל-מאהבייך, ותשחודי אותם לבוא אלייך מסביב, בתזנותייך.  טז,לד ויהי-בך הפך מן-הנשים בתזנותייך, ואחרייך לא זונה; ובתיתך אתנן, ואתנן לא ניתן-לך--ותהי להפך.  טז,לה לכן זונה, שמעי דבר-יהוה.  {פ}

טז,לו כה-אמר אדוניי יהוה, יען הישפך נחושתך ותיגלה ערוותך, בתזנותייך, על-מאהבייך; ועל, כל-גילולי תועבותייך, וכדמי בנייך, אשר נתת להם.  טז,לז לכן הנני מקבץ את-כל-מאהבייך, אשר ערבת עליהם, ואת כל-אשר אהבת, על כל-אשר שנאת; וקיבצתי אותם עלייך מסביב, וגיליתי ערוותך אליהם, וראו, את-כל-ערוותך.  טז,לח ושפטתיך משפטי נואפות, ושופכות דם; ונתתיך, דם חמה וקנאה.  טז,לט ונתתי אותך בידם, והרסו גבך וניתצו רמותייך, והפשיטו אותך בגדייך, ולקחו כלי תפארתך; והניחוך, עירום ועריה.  טז,מ והעלו עלייך קהל, ורגמו אותך באבן; וביתקוך, בחרבותם.  טז,מא ושרפו בתייך, באש, ועשו-בך שפטים, לעיני נשים רבות; והשבתיך, מזונה, וגם-אתנן, לא תיתני-עוד.  טז,מב והניחותי חמתי בך, וסרה קנאתי ממך; ושקטתי, ולא אכעס עוד.  טז,מג יען, אשר לא-זכרת את-ימי נעורייך, ותרגזי-לי, בכל-אלה; וגם-אני הא דרכך בראש נתתי, נאום אדוניי יהוה, ולא עשית את-הזימה, על כל-תועבותייך.  טז,מד הנה, כל-המושל, עלייך ימשול, לאמור:  כאימה, בתה.  טז,מה בת-אימך את, גועלת אישה ובניה; ואחות אחותך את, אשר געלו אנשיהן ובניהן--אימכן חיתית, ואביכן אמורי.  טז,מו ואחותך הגדולה שומרון היא ובנותיה, היושבת על-שמאלך; ואחותך הקטנה ממך, היושבת מימינך--סדום, ובנותיה.  טז,מז ולא בדרכיהן הלכת, וכתועבותיהן עשית:  כמעט קט, ותשחיתי מהן בכל-דרכייך.  טז,מח חי-אני, נאום אדוניי יהוה, אם-עשתה סדום אחותך, היא ובנותיה--כאשר עשית, את ובנותייך.  טז,מט הנה-זה היה, עוון סדום אחותך:  גאון שבעת-לחם ושלוות השקט, היה לה ולבנותיה, ויד-עני ואביון, לא החזיקה.  טז,נ ותגבהינה, ותעשינה תועבה לפניי; ואסיר אתהן, כאשר ראיתי.  {ס}

טז,נא ושומרון, כחצי חטאותייך לא חטאה; ותרבי את-תועבותייך, מהנה, ותצדקי את-אחותייך, בכל-תועבותייך אשר עשית.  טז,נב גם-את שאי כלימתך, אשר פיללת לאחותך, בחטאותייך אשר-התעבת מהן, תצדקנה ממך; וגם-את בושי ושאי כלימתך, בצדקתך אחיותך.  טז,נג ושבתי, את-שביתהן--את-שבות סדום ובנותיה, ואת-שבות שומרון ובנותיה; ושבות שביתייך, בתוכהנה.  טז,נד למען, תישאי כלימתך, ונכלמת, מכול אשר עשית--בנחמך, אותן.  טז,נה ואחותייך, סדום ובנותיה תשובנה לקדמתן, ושומרון ובנותיה, תשובנה לקדמתן; ואת, ובנותייך, תשובינה, לקדמתכן.  טז,נו ולא הייתה סדום אחותך, לשמועה בפיך, ביום, גאונייך.  טז,נז בטרם, תיגלה רעתך, כמו עת חרפת בנות-ארם, וכל-סביבותיה בנות פלשתים; השאטות אותך, מסביב.  טז,נח את-זימתך ואת-תועבותייך, את נשאתים--נאום, יהוה.  {ס}

טז,נט כי כה אמר אדוניי יהוה, ועשיתי אותך כאשר עשית--אשר-בזית אלה, להפר ברית.  טז,ס וזכרתי אני את-בריתי אותך, בימי נעורייך; והקימותי לך, ברית עולם.  טז,סא וזכרת את-דרכייך, ונכלמת, בקחתך את-אחותייך הגדולות ממך, אל-הקטנות ממך; ונתתי אתהן לך לבנות, ולא מבריתך.  טז,סב והקימותי אני את-בריתי, איתך; וידעת, כי-אני יהוה.  טז,סג למען תזכרי, ובושת, ולא יהיה-לך עוד פתחון פה, מפני כלימתך--בכפרי-לך לכל-אשר עשית, נאום אדוניי יהוה.  {פ}

יז,א ויהי דבר-יהוה, אליי לאמור.  יז,ב בן-אדם, חוד חידה ומשול משל, אל-בית, ישראל.  יז,ג ואמרת כה-אמר אדוניי יהוה, הנשר הגדול גדול הכנפיים ארך האבר, מלא הנוצה, אשר-לו הרקמה--בא אל-הלבנון, וייקח את-צמרת הארז.  יז,ד את ראש יניקותיו, קטף; ויביאהו אל-ארץ כנען, בעיר רוכלים שמו.  יז,ה וייקח מזרע הארץ, וייתנהו בשדה-זרע; קח על-מים רבים, צפצפה שמו.  יז,ו ויצמח ויהי לגפן סורחת שפלת קומה, לפנות דלייותיו אליו, ושורשיו, תחתיו יהיו; ותהי לגפן--ותעש בדים, ותשלח פארות.  יז,ז ויהי נשר-אחד גדול, גדול כנפיים ורב-נוצה; והנה הגפן הזאת כפנה שורשיה עליו, ודלייותיו שילחה-לו, להשקות אותה, מערוגות מטעה.  יז,ח אל-שדה טוב אל-מים רבים, היא שתולה--לעשות ענף ולשאת פרי, להיות לגפן אדרת.  יז,ט אמור, כה אמר אדוניי יהוה--תצלח; הלוא את-שורשיה ינתק ואת-פרייה יקוסס ויבש, כל-טרפי צמחה תיבש, ולא-בזרוע גדולה ובעם-רב, למשאות אותה משורשיה.  יז,י והנה שתולה, התצלח; הלוא כגעת בה רוח הקדים, תיבש יבוש, על-ערוגות צמחה, תיבש.  {פ}

יז,יא ויהי דבר-יהוה, אליי לאמור.  יז,יב אמור-נא לבית המרי, הלוא ידעתם מה-אלה; אמור, הנה-בא מלך-בבל ירושלים וייקח את-מלכה ואת-שריה, ויבא אותם אליו, בבלה.  יז,יג וייקח מזרע המלוכה, ויכרות איתו ברית; ויבא אותו באלה, ואת-אילי הארץ לקח.  יז,יד להיות ממלכה שפלה, לבלתי התנשא, לשמור את-בריתו, לעומדה.  יז,טו וימרוד-בו, לשלוח מלאכיו מצריים, לתת-לו סוסים, ועם-רב; היצלח היימלט העושה אלה, והפר ברית ונמלט.  יז,טז חי-אני, נאום אדוניי יהוה, אם-לא במקום המלך הממליך אותו, אשר בזה את-אלתו ואשר הפר את-בריתו--איתו בתוך-בבל, ימות.  יז,יז ולא בחיל גדול ובקהל רב, יעשה אותו פרעה במלחמה, בשפוך סוללה, ובבנות דייק--להכרית, נפשות רבות.  יז,יח ובזה אלה, להפר ברית; והנה נתן ידו וכל-אלה עשה, לא יימלט.  {ס}

יז,יט לכן כה-אמר אדוניי יהוה, חי-אני, אם-לא אלתי אשר בזה, ובריתי אשר הפיר--ונתתיו, בראשו.  יז,כ ופרשתי עליו רשתי, ונתפש במצודתי; והביאותיהו בבלה, ונשפטתי איתו שם, מעלו, אשר מעל-בי.  יז,כא ואת כל-מברחיו בכל-אגפיו בחרב ייפולו, והנשארים לכל-רוח ייפרשו; וידעתם, כי אני יהוה דיברתי.  {פ}

יז,כב כה אמר, אדוניי יהוה, ולקחתי אני מצמרת הארז הרמה, ונתתי; מראש יונקותיו, רך אקטוף, ושתלתי אני, על הר-גבוה ותלול.  יז,כג בהר מרום ישראל, אשתולנו, ונשא ענף ועשה פרי, והיה לארז אדיר; ושכנו תחתיו, כול ציפור כל-כנף--בצל דלייותיו, תשכונה.  יז,כד וידעו כל-עצי השדה, כי אני יהוה השפלתי עץ גבוה הגבהתי עץ שפל, הובשתי עץ לח, והפרחתי עץ יבש:  אני יהוה, דיברתי ועשיתי.  {פ}

יח,א ויהי דבר-יהוה, אליי לאמור.  יח,ב מה-לכם, אתם מושלים את-המשל הזה, על-אדמת ישראל, לאמור:  אבות יאכלו בוסר, ושיני הבנים תקהינה.  יח,ג חי-אני, נאום אדוניי יהוה:  אם-יהיה לכם עוד, משול המשל הזה--בישראל.  יח,ד הן כל-הנפשות לי הנה, כנפש האב וכנפש הבן לי-הנה:  הנפש החוטאת, היא תמות.  יח,ה ואיש, כי-יהיה צדיק; ועשה משפט, וצדקה.  יח,ו אל-ההרים, לא אכל, ועיניו לא נשא, אל-גילולי בית ישראל; ואת-אשת ריעהו לא טימא, ואל-אישה נידה לא יקרב.  יח,ז ואיש, לא יונה--חבולתו חוב ישיב, גזילה לא יגזול; לחמו לרעב ייתן, ועירום יכסה-בגד.  יח,ח בנשך לא-ייתן, ותרבית לא ייקח--מעוול, ישיב ידו; משפט אמת יעשה, בין איש לאיש.  יח,ט בחוקותיי יהלך ומשפטיי שמר, לעשות אמת:  צדיק הוא חיה יחיה, נאום אדוניי יהוה.  יח,י והוליד בן-פריץ, שופך דם; ועשה אח, מאחד מאלה.  יח,יא והוא, את-כל-אלה לא עשה--כי גם אל-ההרים אכל, ואת-אשת ריעהו טימא.  יח,יב עני ואביון, הונה--גזילות גזל, חבול לא ישיב; ואל-הגילולים נשא עיניו, תועבה עשה.  יח,יג בנשך נתן ותרבית לקח, וחי:  לא יחיה, את כל-התועבות האלה עשה--מות יומת, דמיו בו יהיה.  יח,יד והנה, הוליד בן, וירא, את-כל-חטאות אביו אשר עשה; ויראה, ולא יעשה כהן.  יח,טו על-ההרים, לא אכל, ועיניו לא נשא, אל-גילולי בית ישראל; את-אשת ריעהו, לא טימא.  יח,טז ואיש, לא הונה--חבול לא חבל, וגזילה לא גזל; לחמו לרעב נתן, ועירום כיסה-בגד.  יח,יז מעני השיב ידו, נשך ותרבית לא לקח--משפטיי עשה, בחוקותיי הלך:  הוא, לא ימות בעוון אביו--חיה יחיה.  יח,יח אביו כי-עשק עושק, גזל גזל אח, ואשר לא-טוב עשה, בתוך עמיו; והנה-מת, בעוונו.  יח,יט ואמרתם, מדוע לא-נשא הבן בעוון האב; והבן משפט וצדקה עשה, את כל-חוקותיי שמר ויעשה אותם--חיה יחיה.  יח,כ הנפש החוטאת, היא תמות:  בן לא-יישא בעוון האב, ואב לא יישא בעוון הבן--צדקת הצדיק עליו תהיה, ורשעת הרשע עליו תהיה.  {ס}

יח,כא והרשע, כי ישוב מכל-חטאותיו אשר עשה, ושמר את-כל-חוקותיי, ועשה משפט וצדקה--חיה יחיה, לא ימות.  יח,כב כל-פשעיו אשר עשה, לא ייזכרו לו:  בצדקתו אשר-עשה, יחיה.  יח,כג החפוץ אחפוץ מות רשע, נאום אדוניי יהוה:  הלוא בשובו מדרכיו, וחיה.  {ס}

יח,כד ובשוב צדיק מצדקתו, ועשה עוול, ככול התועבות אשר-עשה הרשע יעשה, וחי--כל-צדקותיו אשר-עשה לא תיזכרנה, במעלו אשר-מעל ובחטאתו אשר-חטא בם ימות.  יח,כה ואמרתם, לא ייתכן דרך אדוניי:  שמעו-נא, בית ישראל, הדרכי לא ייתכן, הלוא דרכיכם לא ייתכנו.  יח,כו בשוב-צדיק מצדקתו ועשה עוול, ומת עליהם:  בעוולו אשר-עשה, ימות.  {ס}

יח,כז ובשוב רשע, מרשעתו אשר עשה, ויעש משפט, וצדקה--הוא, את-נפשו יחייה.  יח,כח ויראה וישב, מכל-פשעיו אשר עשה--חיה יחיה, לא ימות.  יח,כט ואמרו בית ישראל, לא ייתכן דרך אדוניי:  הדרכיי לא ייתכנו, בית ישראל--הלוא דרכיכם, לא ייתכן.  יח,ל לכן איש כדרכיו אשפוט אתכם, בית ישראל--נאום, אדוניי יהוה:  שובו והשיבו מכל-פשעיכם, ולא-יהיה לכם למכשול עוון.  יח,לא השליכו מעליכם, את-כל-פשעיכם אשר פשעתם בם, ועשו לכם לב חדש, ורוח חדשה; ולמה תמותו, בית ישראל.  יח,לב כי לא אחפוץ במות המת, נאום אדוניי יהוה:  והשיבו, וחיו.  {פ}

יט,א ואתה שא קינה, אל-נשיאי ישראל.  יט,ב ואמרת, מה אימך לבייא, בין אריות, רבצה; בתוך כפירים, ריבתה גוריה.  יט,ג ותעל אחד מגוריה, כפיר היה; וילמד לטרוף-טרף, אדם אכל.  יט,ד וישמעו אליו גויים, בשחתם נתפש; ויביאוהו בחחים, אל-ארץ מצריים.  יט,ה ותרא כי נוחלה, אבדה תקוותה; ותיקח אחד מגוריה, כפיר שמתהו.  יט,ו ויתהלך בתוך-אריות, כפיר היה; וילמד לטרוף-טרף, אדם אכל.  יט,ז ויידע, אלמנותיו, ועריהם, החריב; ותישם ארץ ומלואה, מקול שאגתו.  יט,ח וייתנו עליו גויים סביב, ממדינות; ויפרשו עליו רשתם, בשחתם נתפש.  יט,ט וייתנוהו בסוגר בחחים, ויביאוהו אל-מלך בבל; יביאוהו, במצודות, למען לא-יישמע קולו עוד, אל-הרי ישראל.  {פ}

יט,י אימך כגפן בדמך, על-מים שתולה; פורייה, וענפה, הייתה, ממים רבים.  יט,יא ויהיו-לה מטות עוז, אל-שבטי מושלים, ותגבה קומתו, על-בין עבותים; ויירא בגובהו, ברוב דלייותיו.  יט,יב ותותש בחמה לארץ הושלכה, ורוח הקדים הוביש פרייה; התפרקו ויבשו מטה עוזה, אש אכלתהו.  יט,יג ועתה, שתולה במדבר, בארץ, צייה וצמא.  יט,יד ותצא אש ממטה בדיה, פרייה אכלה, ולא-היה בה מטה-עוז, שבט למשול:  קינה היא, ותהי לקינה.  {פ}

כ,א ויהי בשנה השביעית, בחמישי בעשור לחודש, באו אנשים מזקני ישראל, לדרוש את-יהוה; ויישבו, לפניי.  {ס}

כ,ב ויהי דבר-יהוה, אליי לאמור.  כ,ג בן-אדם, דבר את-זקני ישראל ואמרת אליהם כה אמר אדוניי יהוה, הלדרוש אותי, אתם באים:  חי-אני אם-אידרש לכם, נאום אדוניי יהוה.  כ,ד התשפוט אותם, התשפוט בן-אדם:  את-תועבות אבותם, הודיעם.  כ,ה ואמרת אליהם, כה-אמר אדוניי יהוה, ביום בוחרי בישראל, ואשא ידי לזרע בית יעקוב ואיוודע להם בארץ מצריים; ואשא ידי להם לאמור, אני יהוה אלוהיכם.  כ,ו ביום ההוא, נשאתי ידי להם, להוציאם, מארץ מצריים:  אל-ארץ אשר-תרתי להם, זבת חלב ודבש--צבי היא, לכל-הארצות.  כ,ז ואומר אליהם, איש שיקוצי עיניו השליכו, ובגילולי מצריים, אל-תיטמאו:  אני, יהוה אלוהיכם.  כ,ח וימרו-בי, ולא אבו לשמוע אליי--איש את-שיקוצי עיניהם לא השליכו, ואת-גילולי מצריים לא עזבו; ואומר לשפוך חמתי עליהם, לכלות אפי בהם, בתוך, ארץ מצריים.  כ,ט ואעש למען שמי, לבלתי החל לעיני הגויים אשר-המה בתוכם--אשר נודעתי אליהם לעיניהם, להוציאם מארץ מצריים.  כ,י ואוציאם, מארץ מצריים; ואביאם, אל-המדבר.  כ,יא ואתן להם את-חוקותיי, ואת-משפטיי הודעתי אותם:  אשר יעשה אותם האדם, וחי בהם.  כ,יב וגם את-שבתותיי, נתתי להם, להיות לאות, ביני וביניהם--לדעת, כי אני יהוה מקדשם.  כ,יג וימרו-בי בית-ישראל במדבר, בחוקותיי לא-הלכו ואת-משפטיי מאסו אשר יעשה אותם האדם וחי בהם, ואת-שבתותיי, חיללו מאוד; ואומר לשפוך חמתי עליהם, במדבר--לכלותם.  כ,יד ואעשה, למען שמי, לבלתי החל לעיני הגויים, אשר הוצאתים לעיניהם.  כ,טו וגם-אני, נשאתי ידי להם--במדבר:  לבלתי הביא אותם אל-הארץ אשר-נתתי, זבת חלב ודבש--צבי היא, לכל-הארצות.  כ,טז יען במשפטיי מאסו, ואת-חוקותיי לא-הלכו בהם, ואת-שבתותיי, חיללו:  כי אחרי גילוליהם, ליבם הולך.  כ,יז ותחס עיני עליהם, משחתם; ולא-עשיתי אותם כלה, במדבר.  כ,יח ואומר אל-בניהם, במדבר, בחוקי אבותיכם אל-תלכו, ואת-משפטיהם אל-תשמורו; ובגילוליהם, אל-תיטמאו.  כ,יט אני יהוה אלוהיכם, בחוקותיי לכו; ואת-משפטיי שמרו, ועשו אותם.  כ,כ ואת-שבתותיי, קדשו; והיו לאות, ביני וביניכם--לדעת, כי אני יהוה אלוהיכם.  כ,כא וימרו-בי הבנים, בחוקותיי לא-הלכו ואת-משפטיי לא-שמרו לעשות אותם אשר יעשה אותם האדם וחי בהם--את-שבתותיי, חיללו; ואומר לשפוך חמתי עליהם, לכלות אפי בם--במדבר.  כ,כב והשיבותי, את-ידי, ואעש, למען שמי--לבלתי החל לעיני הגויים, אשר-הוצאתי אותם לעיניהם.  כ,כג גם-אני, נשאתי את-ידי להם--במדבר:  להפיץ אותם בגויים, ולזרות אותם בארצות.  כ,כד יען משפטיי לא-עשו, וחוקותיי מאסו, ואת-שבתותיי, חיללו; ואחרי גילולי אבותם, היו עיניהם.  כ,כה וגם-אני נתתי להם, חוקים לא טובים; ומשפטים--לא יחיו, בהם.  כ,כו ואטמא אותם במתנותם, בהעביר כל-פטר רחם:  למען אשימם--למען אשר יידעו, אשר אני יהוה.  {ס}

כ,כז לכן דבר אל-בית ישראל, בן-אדם, ואמרת אליהם, כה אמר אדוניי יהוה:  עוד, זאת גידפו אותי אבותיכם, במעלם בי, מעל.  כ,כח ואביאם, אל-הארץ, אשר נשאתי את-ידי, לתת אותה להם; ויראו כל-גבעה רמה וכל-עץ עבות, ויזבחו-שם את-זבחיהם וייתנו-שם כעס קרבנם, וישימו שם ריח ניחוחיהם, ויסיכו שם את-נסכיהם.  כ,כט ואומר אליהם--מה הבמה, אשר-אתם הבאים שם; וייקרא שמה במה, עד היום הזה.  {ס}

כ,ל לכן אמור אל-בית ישראל, כה אמר אדוניי יהוה, הבדרך אבותיכם, אתם נטמאים; ואחרי שיקוציהם, אתם זונים.  כ,לא ובשאת מתנותיכם בהעביר בניכם באש אתם נטמאים לכל-גילוליכם, עד-היום,  {ס}  ואני אידרש לכם, בית ישראל:  חי-אני, נאום אדוניי יהוה, אם-אידרש, לכם.  כ,לב והעולה, על-רוחכם--היה, לא תהיה:  אשר אתם אומרים, נהיה כגויים כמשפחות הארצות--לשרת, עץ ואבן.  כ,לג חי-אני, נאום אדוניי יהוה:  אם-לא ביד חזקה ובזרוע נטויה, ובחמה שפוכה--אמלוך עליכם.  כ,לד והוצאתי אתכם, מן-העמים, וקיבצתי אתכם, מן-הארצות אשר נפוצותם בם--ביד חזקה ובזרוע נטויה, ובחמה שפוכה.  כ,לה והבאתי אתכם, אל-מדבר העמים; ונשפטתי איתכם שם, פנים אל-פנים.  כ,לו כאשר נשפטתי את-אבותיכם, במדבר ארץ מצריים--כן אישפט איתכם, נאום אדוניי יהוה.  כ,לז והעברתי אתכם, תחת השבט; והבאתי אתכם, במסורת הברית.  כ,לח וברותי מכם, המורדים והפושעים בי--מארץ מגוריהם אוציא אותם, ואל-אדמת ישראל לא יבוא; וידעתם, כי-אני יהוה.  כ,לט ואתם בית-ישראל כה-אמר אדוניי יהוה, איש גילוליו לכו עבודו, ואחר, אם-אינכם שומעים אליי; ואת-שם קודשי לא תחללו-עוד, במתנותיכם ובגילוליכם.  כ,מ כי בהר-קודשי בהר מרום ישראל, נאום אדוניי יהוה--שם יעבדוני כל-בית ישראל כולו, בארץ:  שם ארצם--ושם אדרוש את-תרומותיכם ואת-ראשית משאותיכם, בכל-קודשיכם.  כ,מא בריח ניחוח, ארצה אתכם, בהוציאי אתכם מן-העמים, וקיבצתי אתכם מן-הארצות אשר נפוצותם בם; ונקדשתי בכם, לעיני הגויים.  כ,מב וידעתם כי-אני יהוה, בהביאי אתכם אל-אדמת ישראל--אל-הארץ, אשר נשאתי את-ידי, לתת אותה, לאבותיכם.  כ,מג וזכרתם-שם, את-דרכיכם ואת כל-עלילותיכם, אשר נטמאתם, בם; ונקוטותם, בפניכם, בכל-רעותיכם, אשר עשיתם.  כ,מד וידעתם כי-אני יהוה, בעשותי איתכם למען שמי:  לא כדרכיכם הרעים וכעלילותיכם הנשחתות, בית ישראל--נאום, אדוניי יהוה.  {פ}

כא,א ויהי דבר-יהוה, אליי לאמור.  כא,ב בן-אדם, שים פניך דרך תימנה, והטף, אל-דרום; והינבא אל-יער השדה, נגב.  כא,ג ואמרת ליער הנגב, שמע דבר-יהוה:  כה-אמר אדוניי יהוה הנני מצית-בך אש ואכלה בך כל-עץ-לח וכל-עץ יבש לא-תכבה, להבת שלהבת, ונצרבו-בה כל-פנים, מנגב צפונה.  כא,ד וראו, כל-בשר, כי אני יהוה, ביערתיה:  לא, תכבה.  כא,ה ואומר, אהה אדוניי יהוה; המה אומרים לי, הלוא ממשל משלים הוא.  {פ}

כא,ו ויהי דבר-יהוה, אליי לאמור.  כא,ז בן-אדם, שים פניך אל-ירושלים, והטף, אל-מקדשים; והינבא, אל-אדמת ישראל.  כא,ח ואמרת לאדמת ישראל, כה אמר יהוה, הנני אלייך, והוצאתי חרבי מתערה; והכרתי ממך, צדיק ורשע.  כא,ט יען אשר-הכרתי ממך, צדיק ורשע; לכן תצא חרבי מתערה, אל-כל-בשר--מנגב צפון.  כא,י וידעו, כל-בשר, כי אני יהוה, הוצאתי חרבי מתערה:  לא תשוב, עוד.  {ס}

כא,יא ואתה בן-אדם, היאנח; בשברון מותניים ובמרירות, תיאנח לעיניהם.  כא,יב והיה כי-יאמרו אליך, על-מה אתה נאנח; ואמרת אל-שמועה כי-באה ונמס כל-לב ורפו כל-ידיים וכיהתה כל-רוח, וכל-ברכיים תלכנה מים--הנה באה ונהייתה, נאום אדוניי יהוה.  {פ}

כא,יג ויהי דבר-יהוה, אליי לאמור.  כא,יד בן-אדם--הינבא ואמרת, כה אמר אדוניי:  אמור, חרב חרב הוחדה וגם-מרוטה.  כא,טו למען טבוח טבח הוחדה, למען-היה-לה ברק מורטה; או נשיש, שבט בני מואסת כל-עץ.  כא,טז וייתן אותה למורטה, לתפוש בכף; היא-הוחדה חרב והיא מורטה, לתת אותה ביד-הורג.  כא,יז זעק והיליל, בן-אדם--כי-היא הייתה בעמי, היא בכל-נשיאי ישראל; מגורי אל-חרב היו את-עמי, לכן ספוק אל-ירך.  כא,יח כי בוחן--ומה, אם-גם-שבט מואסת לא יהיה:  נאום, אדוניי יהוה.  {פ}

כא,יט ואתה בן-אדם--הינבא, והך כף אל-כף; ותיכפל חרב שלישיתה, חרב חללים--היא חרב חלל הגדול, החודרת להם.  כא,כ למען למוג לב, והרבה המכשולים--על כל-שעריהם, נתתי אבחת-חרב; אח עשויה לברק, מעוטה לטבח.  כא,כא התאחדי הימיני, השימי השמילי; אנה, פנייך מועדות.  כא,כב וגם-אני, אכה כפי אל-כפי, והניחותי, חמתי:  אני יהוה, דיברתי.  {פ}

כא,כג ויהי דבר-יהוה, אליי לאמור.  כא,כד ואתה בן-אדם שים-לך שניים דרכים, לבוא חרב מלך-בבל--מארץ אחד, ייצאו שניהם; ויד ברא, בראש דרך-עיר ברא.  כא,כה דרך תשים--לבוא חרב, את רבת בני-עמון; ואת-יהודה בירושלים, בצורה.  כא,כו כי-עמד מלך-בבל אל-אם הדרך, בראש שני הדרכים--לקסום-קסם:  קילקל בחיצים שאל בתרפים, ראה בכבד.  כא,כז בימינו היה הקסם ירושלים, לשום כרים לפתוח פה ברצח, להרים קול, בתרועה--לשום כרים על-שערים, לשפוך סוללה לבנות דייק.  כא,כח והיה להם כקסום-שוא בעיניהם, שבועי שבועות להם; והוא-מזכיר עוון, להיתפש.  {ס}

כא,כט לכן, כה-אמר אדוניי יהוה, יען הזכרכם עוונכם, בהיגלות פשעיכם להיראות חטאותיכם בכול עלילותיכם--יען, היזכרכם, בכף, תיתפשו.  {פ}

כא,ל ואתה חלל רשע, נשיא ישראל, אשר-בא יומו, בעת עוון קץ.  {ס}

כא,לא כה אמר, אדוניי יהוה, הסיר המצנפת, והרים העטרה; זאת לא-זאת--השפלה הגבה, והגבוה השפיל.  כא,לב עווה עווה, עווה אשימנה; גם-זאת לא היה, עד-בוא אשר-לו המשפט ונתתיו.  {פ}

כא,לג ואתה בן-אדם, הינבא ואמרת כה אמר אדוניי יהוה, אל-בני עמון, ואל-חרפתם; ואמרת, חרב חרב פתוחה לטבח מרוטה, להכיל, למען ברק.  כא,לד בחזות לך שוא, בקסום-לך כזב--לתת אותך, אל-צווארי חללי רשעים, אשר-בא יומם, בעת עוון קץ.  כא,לה השב, אל-תערה, במקום אשר-נבראת בארץ מכורותייך, אשפוט אותך.  כא,לו ושפכתי עלייך זעמי, באש עברתי אפיח עלייך; ונתתיך, ביד אנשים בוערים, חרשי, משחית.  כא,לז לאש תהיה לאוכלה, דמך יהיה בתוך הארץ; לא תיזכרי, כי אני יהוה דיברתי.  {פ}

כב,א ויהי דבר-יהוה, אליי לאמור.  כב,ב ואתה בן-אדם, התשפוט התשפוט את-עיר הדמים; והודעתה, את כל-תועבותיה.  כב,ג ואמרת, כה אמר אדוניי יהוה, עיר שופכת דם בתוכה, לבוא עיתה; ועשתה גילולים עליה, לטומאה.  כב,ד בדמך אשר-שפכת אשמת, ובגילולייך אשר-עשית טמאת, ותקריבי ימייך, ותבוא עד-שנותייך; על-כן, נתתיך חרפה לגויים, וקלסה, לכל-הארצות.  כב,ה הקרובות והרחוקות ממך, יתקלסו-בך--טמאת השם, רבת המהומה.  כב,ו הנה נשיאי ישראל, איש לזרועו היו בך, למען, שפוך-דם.  כב,ז אב ואם הקלו בך, לגר עשו בעושק בתוכך; יתום ואלמנה, הונו בך.  כב,ח קודשיי, בזית; ואת-שבתותיי, חיללת.  כב,ט אנשי רכיל היו בך, למען שפוך-דם; ואל-ההרים אכלו בך, זימה עשו בתוכך.  כב,י ערוות-אב, גילה-בך; טמאת הנידה, עינו-בך.  כב,יא ואיש את-אשת ריעהו, עשה תועבה, ואיש את-כלתו, טימא בזימה; ואיש את-אחותו בת-אביו, עינה-בך.  כב,יב שוחד לקחו-בך, למען שפוך-דם; נשך ותרבית לקחת, ותבצעי ריעייך בעושק, ואותי שכחת, נאום אדוניי יהוה.  כב,יג והנה הכיתי כפי, אל-בצעך אשר עשית; ועל-דמך, אשר היו בתוכך.  כב,יד היעמוד ליבך, אם-תחזקנה ידייך, לימים, אשר אני עושה אותך; אני יהוה, דיברתי ועשיתי.  כב,טו והפיצותי אותך בגויים, וזיריתיך בארצות; והתימותי טומאתך, ממך.  כב,טז וניחלת בך, לעיני גויים; וידעת, כי-אני יהוה.  {פ}

כב,יז ויהי דבר-יהוה, אליי לאמור.  כב,יח בן-אדם, היו-לי בית-ישראל לסיג:  כולם נחושת ובדיל וברזל ועופרת, בתוך כור--סיגים כסף, היו.  {ס}

כב,יט לכן, כה אמר אדוניי יהוה, יען היות כולכם, לסיגים; לכן הנני קובץ אתכם, אל-תוך ירושלים.  כב,כ קבוצת כסף ונחושת וברזל ועופרת ובדיל, אל-תוך כור, לפחת-עליו אש, להנתיך; כן אקבוץ באפי ובחמתי, והנחתי והתכתי אתכם.  כב,כא וכינסתי אתכם, ונפחתי עליכם באש עברתי; וניתכתם, בתוכה.  כב,כב כהיתוך כסף בתוך כור, כן תותכו בתוכה; וידעתם כי-אני יהוה, שפכתי חמתי עליכם.  {פ}

כב,כג ויהי דבר-יהוה, אליי לאמור.  כב,כד בן-אדם--אמור-לה, את ארץ לא מטוהרה היא:  לא גושמה, ביום זעם.  כב,כה קשר נביאיה בתוכה, כארי שואג טורף טרף; נפש אכלו, חוסן ויקר ייקחו--אלמנותיה, הרבו בתוכה.  כב,כו כוהניה חמסו תורתי, ויחללו קודשיי--בין-קודש לחול לא הבדילו, ובין-הטמא לטהור לא הודיעו; ומשבתותיי העלימו עיניהם, ואיחל בתוכם.  כב,כז שריה בקרבה, כזאבים טורפי טרף--לשפוך-דם לאבד נפשות, למען בצוע בצע.  כב,כח ונביאיה, טחו להם תפל--חוזים שוא, וקוסמים להם כזב; אומרים, כה אמר אדוניי יהוה, ויהוה, לא דיבר.  כב,כט עם הארץ עשקו עושק, וגזלו גזל; ועני ואביון הונו, ואת-הגר עשקו בלא משפט.  כב,ל ואבקש מהם איש גודר-גדר ועומד בפרץ לפניי, בעד הארץ--לבלתי שחתה; ולא, מצאתי.  כב,לא ואשפוך עליהם זעמי, באש עברתי כיליתים; דרכם בראשם נתתי, נאום אדוניי יהוה.  {פ}

כג,א ויהי דבר-יהוה, אליי לאמור.  כג,ב בן-אדם--שתיים נשים, בנות אם-אחת היו.  כג,ג ותזנינה במצריים, בנעוריהן זנו; שמה, מועכו שדיהן, ושם עישו, דדי בתוליהן.  כג,ד ושמותן, אוהלה הגדולה ואוהליבה אחותה, ותהיינה לי, ותלדנה בנים ובנות; ושמותן--שומרון אוהלה, וירושלים אוהליבה.  כג,ה ותיזן אוהלה, תחתיי; ותעגב על-מאהביה, אל-אשור קרובים.  כג,ו לבושי תכלת פחות וסגנים, בחורי חמד כולם; פרשים, רוכבי סוסים.  כג,ז ותיתן תזנותיה עליהם, מבחר בני-אשור כולם; ובכול אשר-עגבה בכל-גילוליהם, נטמאה.  כג,ח ואת-תזנותיה ממצריים, לא עזבה--כי אותה שכבו בנעוריה, והמה עישו דדי בתוליה; וישפכו תזנותם, עליה.  כג,ט לכן נתתיה, ביד-מאהביה--ביד בני אשור, אשר עגבה עליהם.  כג,י המה, גילו ערוותה--בניה ובנותיה לקחו, ואותה בחרב הרגו; ותהי-שם, לנשים, ושפוטים, עשו בה.  {ס}

כג,יא ותרא אחותה אוהליבה, ותשחת עגבתה ממנה; ואת-תזנותיה--מזנוני, אחותה.  כג,יב אל-בני אשור עגבה פחות וסגנים קרובים, לבושי מכלול, פרשים, רוכבי סוסים--בחורי חמד, כולם.  כג,יג וארא, כי נטמאה:  דרך אחד, לשתיהן.  כג,יד ותוסף, אל-תזנותיה; ותרא, אנשי מחוקה על-הקיר, צלמי כשדים, חקוקים בששר.  כג,טו חגורי איזור במותניהם, סרוחי טבולים בראשיהם--מראה שלישים, כולם:  דמות בני-בבל כשדים, ארץ מולדתם.  כג,טז ותעגבה עליהם, למראה עיניה; ותשלח מלאכים אליהם, כשדימה.  כג,יז ויבואו אליה בני-בבל למשכב דודים, ויטמאו אותה בתזנותם; ותטמא-בם--ותיקע נפשה, מהם.  כג,יח ותגל, תזנותיה, ותגל, את-ערוותה; ותיקע נפשי מעליה, כאשר נקעה נפשי מעל אחותה.  כג,יט ותרבה, את-תזנותיה, לזכור את-ימי נעוריה, אשר זנתה בארץ מצריים.  כג,כ ותעגבה, על פילגשיהם, אשר בשר-חמורים בשרם, וזרמת סוסים זרמתם.  כג,כא ותפקדי, את זימת נעורייך; בעשות ממצריים דדייך, למען שדי נעורייך.  {ס}

כג,כב לכן אוהליבה, כה-אמר אדוניי יהוה, הנני מעיר את-מאהבייך עלייך, את אשר-נקעה נפשך מהם; והבאתים עלייך, מסביב.  כג,כג בני בבל וכל-כשדים, פקוד ושוע וקוע, כל-בני אשור, אותם; בחורי חמד פחות וסגנים, כולם--שלישים וקרואים, רוכבי סוסים כולם.  כג,כד ובאו עלייך הוצן רכב וגלגל, ובקהל עמים--צינה ומגן וקובע, ישימו עלייך סביב; ונתתי לפניהם משפט, ושפטוך במשפטיהם.  כג,כה ונתתי קנאתי בך, ועשו אותך בחמה--אפך ואוזנייך יסירו, ואחריתך בחרב תיפול; המה, בנייך ובנותייך ייקחו, ואחריתך, תיאכל באש.  כג,כו והפשיטוך, את-בגדייך; ולקחו, כלי תפארתך.  כג,כז והשבתי זימתך ממך, ואת-זנותך מארץ מצריים; ולא-תישאי עינייך אליהם, ומצריים לא תזכרי-עוד.  {פ}

כג,כח כי כה אמר, אדוניי יהוה, הנני נותנך, ביד אשר שנאת--ביד אשר-נקעה נפשך, מהם.  כג,כט ועשו אותך בשנאה, ולקחו כל-יגיעך, ועזבוך, עירום ועריה; ונגלה ערוות זנונייך, וזימתך ותזנותייך.  כג,ל עשה אלה, לך, בזנותך אחרי גויים, על אשר-נטמאת בגילוליהם.  כג,לא בדרך אחותך, הלכת; ונתתי כוסה, בידך.  {ס}

כג,לב כה אמר, אדוניי יהוה, כוס אחותך תשתי, העמוקה והרחבה; תהיה לצחוק וללעג, מרבה להכיל.  כג,לג שיכרון ויגון, תימלאי; כוס שמה ושממה, כוס אחותך שומרון.  כג,לד ושתית אותה ומצית, ואת-חרשיה תגרמי--ושדייך תנתקי:  כי אני דיברתי, נאום אדוניי יהוה.  {ס}

כג,לה לכן, כה אמר אדוניי יהוה, יען שכחת אותי, ותשליכי אותי אחרי גווך; וגם-את שאי זימתך, ואת-תזנותייך.  {ס}

כג,לו ויאמר יהוה, אליי, בן-אדם, התשפוט את-אוהלה ואת-אוהליבה; והגד להן, את תועבותיהן.  כג,לז כי ניאפו, ודם בידיהן, ואת-גילוליהן, ניאפו; וגם את-בניהן אשר ילדו-לי, העבירו להם לאוכלה.  כג,לח עוד זאת, עשו לי:  טימאו את-מקדשי ביום ההוא, ואת-שבתותיי חיללו.  כג,לט ובשחטם את-בניהם לגילוליהם, ויבואו אל-מקדשי ביום ההוא לחללו; והנה-כה עשו, בתוך ביתי.  כג,מ ואף, כי תשלחנה לאנשים, באים, ממרחק--אשר מלאך שלוח אליהם, והנה-באו, לאשר רחצת כחלת עינייך, ועדית עדי.  כג,מא וישבת על-מיטה כבודה, ושולחן ערוך לפניה; וקטורתי ושמני, שמת עליה.  כג,מב וקול המון, שליו בה, ואל-אנשים מרוב אדם, מובאים סובאים ממדבר; וייתנו צמידים אל-ידיהן, ועטרת תפארת על-ראשיהן.  כג,מג ואומר, לבלה ניאופים; עתה יזנו תזנותיה, והיא.  כג,מד ויבוא אליה, כבוא אל-אישה זונה; כן באו, אל-אוהלה ואל-אוהליבה--אישות, הזימה.  כג,מה ואנשים צדיקים, המה ישפטו אותהם--משפט נואפות, ומשפט שופכות דם:  כי נואפות הנה, ודם בידיהן.  {ס}

כג,מו כי כה אמר, אדוניי יהוה:  העלה עליהם קהל, ונתון אתהן לזעווה ולבז.  כג,מז ורגמו עליהן אבן קהל, וברא אותהן בחרבותם; בניהם ובנותיהם יהרוגו, ובתיהן באש ישרופו.  כג,מח והשבתי זימה, מן-הארץ; וניווסרו כל-הנשים, ולא תעשינה כזימתכנה.  כג,מט ונתנו זימתכנה עליכן, וחטאי גילוליכן תישאינה; וידעתם, כי אני אדוניי יהוה.  {פ}

כד,א ויהי דבר-יהוה אליי בשנה התשיעית, בחודש העשירי, בעשור לחודש, לאמור.  כד,ב בן-אדם, כתוב-לך את-שם היום--את-עצם, היום הזה:  סמך מלך-בבל אל-ירושלים, בעצם היום הזה.  כד,ג ומשול אל-בית-המרי, משל, ואמרת אליהם, כה אמר אדוניי יהוה:  שפות הסיר שפות, וגם-יצוק בו מים.  כד,ד אסוף נתחיה אליה, כל-נתח טוב ירך וכתף; מבחר עצמים, מלא.  כד,ה מבחר הצאן לקוח, וגם דור העצמים תחתיה; רתח רתחיה, גם-בשלו עצמיה בתוכה.  {ס}

כד,ו לכן כה-אמר אדוניי יהוה, אוי עיר הדמים--סיר אשר חלאתה בה, וחלאתה לא יצאה ממנה; לנתחיה לנתחיה הוציאה, לא-נפל עליה גורל.  כד,ז כי דמה בתוכה היה, על-צחיח סלע שמתהו; לא שפכתהו על-הארץ, לכסות עליו עפר.  כד,ח להעלות חמה לנקום נקם, נתתי את-דמה על-צחיח סלע--לבלתי, היכסות.  {פ}

כד,ט לכן, כה אמר אדוניי יהוה, אוי, עיר הדמים; גם-אני, אגדיל המדורה.  כד,י הרבה העצים הדלק האש, התם הבשר; והרקח, המרקחה, והעצמות, ייחרו.  כד,יא והעמידהא על-גחליה, ריקה:  למען תיחם וחרה נחושתה, וניתכה בתוכה טומאתה--תיתום, חלאתה.  כד,יב תאונים, הלאת, ולא-תצא ממנה רבת חלאתה, באש חלאתה.  כד,יג בטומאתך, זימה:  יען טיהרתיך, ולא טהרת--מטומאתך לא תטהרי-עוד, עד-הניחי את-חמתי בך.  כד,יד אני יהוה דיברתי באה ועשיתי, לא-אפרע ולא-אחוס ולא אינחם:  כדרכייך וכעלילותייך שפטוך, נאום אדוניי יהוה.  {פ}

כד,טו ויהי דבר-יהוה, אליי לאמור.  כד,טז בן-אדם, הנני לוקח ממך את-מחמד עיניך במגפה; ולא תספוד ולא תבכה, ולא תבוא דמעתך.  כד,יז היאנק דום, מתים אבל לא-תעשה--פארך חבוש עליך, ונעליך תשים ברגליך; ולא תעטה על-שפם, ולחם אנשים לא תאכל.  כד,יח ואדבר אל-העם בבוקר, ותמת אשתי בערב; ואעש בבוקר, כאשר צוויתי.  כד,יט ויאמרו אליי, העם:  הלוא-תגיד לנו מה-אלה לנו, כי אתה עושה.  כד,כ ואומר, אליהם:  דבר-יהוה--היה אליי, לאמור.  כד,כא אמור לבית ישראל, כה-אמר אדוניי יהוה, הנני מחלל את-מקדשי גאון עוזכם, מחמד עיניכם ומחמל נפשכם; ובניכם ובנותיכם אשר עזבתם, בחרב ייפולו.  כד,כב ועשיתם, כאשר עשיתי:  על-שפם לא תעטו, ולחם אנשים לא תאכלו.  כד,כג ופארכם על-ראשיכם, ונעליכם ברגליכם--לא תספדו, ולא תבכו; ונמקותם, בעוונותיכם, ונהמתם, איש אל-אחיו.  כד,כד והיה יחזקאל לכם למופת, ככול אשר-עשה תעשו:  בבואה--וידעתם, כי אני אדוניי יהוה.  {ס}

כד,כה ואתה בן-אדם--הלוא ביום קחתי מהם את-מעוזם, משוש תפארתם:  את-מחמד עיניהם ואת-משא נפשם, בניהם ובנותיהם.  כד,כו ביום ההוא, יבוא הפליט אליך, להשמעות, אוזניים.  כד,כז ביום ההוא, ייפתח פיך את-הפליט, ותדבר, ולא תיאלם עוד; והיית להם למופת, וידעו כי-אני יהוה.  {פ}

כה,א ויהי דבר-יהוה, אליי לאמור.  כה,ב בן-אדם, שים פניך אל-בני עמון; והינבא, עליהם.  כה,ג ואמרת לבני עמון, שמעו דבר-אדוניי יהוה:  כה-אמר אדוניי יהוה יען אומרך האח אל-מקדשי כי-ניחל, ואל-אדמת ישראל כי נשמה, ואל-בית יהודה, כי הלכו בגולה.  כה,ד לכן הנני נותנך לבני-קדם למורשה, ויישבו טירותיהם בך, ונתנו בך, משכניהם; המה יאכלו פרייך, והמה ישתו חלבך.  כה,ה ונתתי את-רבה לנווה גמלים, ואת-בני עמון למרבץ-צאן; וידעתם, כי-אני יהוה.  {פ}

כה,ו כי כה אמר, אדוניי יהוה, יען מחאך יד, ורקעך ברגל; ותשמח בכל-שאטך בנפש, אל-אדמת ישראל.  כה,ז לכן הנני נטיתי את-ידי עליך, ונתתיך לבז לגויים, והכרתיך מן-העמים, והאבדתיך מן-הארצות; אשמידך, וידעת כי-אני יהוה.  {פ}

כה,ח כה אמר, אדוניי יהוה:  יען, אמור מואב ושעיר, הנה ככל-הגויים, בית יהודה.  כה,ט לכן הנני פותח את-כתף מואב, מהערים--מעריו, מקצהו:  צבי, ארץ בית הישימות--בעל מעון, וקריתיימה.  כה,י לבני-קדם על-בני עמון, ונתתיה למורשה, למען לא-תיזכר בני-עמון, בגויים.  כה,יא ובמואב, אעשה שפטים; וידעו, כי-אני יהוה.  {פ}

כה,יב כה אמר אדוניי יהוה, יען עשות אדום בנקום נקם לבית יהודה--ויאשמו אשום, וניקמו בהם.  כה,יג לכן, כה אמר אדוניי יהוה, ונטיתי ידי על-אדום, והכרתי ממנה אדם ובהמה; ונתתיה חורבה מתימן, ודדנה בחרב ייפולו.  כה,יד ונתתי את-נקמתי באדום, ביד עמי ישראל, ועשו באדום, כאפי וכחמתי; וידעו, את-נקמתי--נאום, אדוניי יהוה.  כה,טו כה אמר אדוניי יהוה, יען עשות פלשתים בנקמה; ויינקמו נקם בשאט בנפש, למשחית איבת עולם.  כה,טז לכן, כה אמר אדוניי יהוה, הנני נוטה ידי על-פלשתים, והכרתי את-כרתים; והאבדתי, את-שארית חוף הים.  כה,יז ועשיתי בם נקמות גדולות, בתוכחות חמה; וידעו כי-אני יהוה, בתיתי את-נקמתי בם.  {פ}

כו,א ויהי בעשתי-עשרה שנה, באחד לחודש, היה דבר-יהוה, אליי לאמור.  כו,ב בן-אדם, יען אשר-אמרה צור על-ירושלים האח--נשברה דלתות העמים, נסבה אליי:  אימלאה, החורבה.  כו,ג לכן, כה אמר אדוניי יהוה, הנני עלייך, צור; והעליתי עלייך גויים רבים, כהעלות הים לגליו.  כו,ד ושיחתו חומות צור, והרסו מגדליה, וסיחיתי עפרה, ממנה; ונתתי אותה, לצחיח סלע.  כו,ה משטח חרמים תהיה, בתוך הים--כי אני דיברתי, נאום אדוניי יהוה; והייתה לבז, לגויים.  כו,ו ובנותיה אשר בשדה, בחרב תיהרגנה; וידעו, כי-אני יהוה.  {פ}

כו,ז כי כה אמר, אדוניי יהוה, הנני מביא אל-צור נבוכדראצר מלך-בבל מצפון, מלך מלכים--בסוס וברכב ובפרשים, וקהל ועם-רב.  כו,ח בנותייך בשדה, בחרב יהרוג; ונתן עלייך דייק, ושפך עלייך סוללה, והקים עלייך, צינה.  כו,ט ומחי קובולו, ייתן בחומותייך; ומגדלותייך--ייתוץ, בחרבותיו.  כו,י משפעת סוסיו, יכסך אבקם; מקול פרש וגלגל ורכב, תרעשנה חומותייך, בבואו בשערייך, כמבואי עיר מבוקעה.  כו,יא בפרסות סוסיו, ירמוס את-כל-חוצותייך; עמך בחרב יהרוג, ומצבות עוזך לארץ תרד.  כו,יב ושללו חילך, ובזזו רכולתך, והרסו חומותייך, ובתי חמדתך ייתוצו; ואבנייך ועצייך ועפרך, בתוך מים ישימו.  כו,יג והשבתי, המון שירייך; וקול כינורייך, לא יישמע עוד.  כו,יד ונתתיך לצחיח סלע, משטח חרמים תהיה--לא תיבנה, עוד:  כי אני יהוה דיברתי, נאום אדוניי יהוה.  {ס}

כו,טו כה אמר אדוניי יהוה, לצור:  הלוא מקול מפלתך, באנוק חלל ביהרג הרג בתוכך, ירעשו, האיים.  כו,טז וירדו מעל כיסאותם, כול נשיאי הים, והסירו את-מעיליהם, ואת-בגדי רקמתם יפשוטו; חרדות ילבשו, על-הארץ יישבו, וחרדו לרגעים, ושממו עלייך.  כו,יז ונשאו עלייך קינה, ואמרו לך, איך אבדת, נושבת מימים:  העיר ההוללה, אשר הייתה חזקה בים היא ויושביה, אשר-נתנו חיתיתם, לכל-יושביה.  כו,יח עתה יחרדו האיין, יום מפלתך; ונבהלו האיים אשר-בים, מצאתך.  {ס}

כו,יט כי כה אמר, אדוניי יהוה, בתיתי אותך עיר נחרבת, כערים אשר לא-נושבו; בהעלות עלייך את-תהום, וכיסוך המים הרבים.  כו,כ והורדתיך את-יורדי בור אל-עם עולם, והושבתיך בארץ תחתייות כחורבות מעולם את-יורדי בור--למען, לא תשבי; ונתתי צבי, בארץ חיים.  כו,כא בלהות אתנך, ואינך; ותבוקשי, ולא-תימצאי עוד לעולם--נאום, אדוניי יהוה.  {פ}

כז,א ויהי דבר-יהוה, אליי לאמור.  כז,ב ואתה בן-אדם, שא על-צור קינה.  כז,ג ואמרת לצור, היושבת על-מבואות ים, רוכלת העמים, אל-איים רבים;  {ס}  כה אמר, אדוניי יהוה, צור, את אמרת אני כלילת יופי.  כז,ד בלב ימים, גבולייך; בונייך, כללו יופייך.  כז,ה ברושים משניר בנו לך, את כל-לוחותיים; ארז מלבנון לקחו, לעשות תורן עלייך.  כז,ו אלונים, מבשן, עשו, משוטייך; קרשך עשו-שן בת-אשורים, מאיי כיתיים.  כז,ז שש-ברקמה ממצריים היה מפרשך, להיות לך לנס; תכלת וארגמן מאיי אלישה, היה מכסך.  כז,ח יושבי צידון וארווד, היו שטים לך; חכמייך צור היו בך, המה חובלייך.  כז,ט זקני גבל וחכמיה היו בך, מחזיקי בדקך; כל-אונייות הים ומלחיהם היו בך, לערוב מערבך.  כז,י פרס ולוד ופוט היו בחילך, אנשי מלחמתך; מגן וכובע תילו-בך, המה נתנו הדרך.  כז,יא בני ארווד וחילך, על-חומותייך סביב, וגמדים, במגדלותייך היו; שלטיהם תילו על-חומותייך, סביב--המה, כללו יפייך.  כז,יב תרשיש סוחרתך, מרוב כל-הון; בכסף ברזל בדיל ועופרת, נתנו עזבונייך.  כז,יג יוון תובל ומשך, המה רוכלייך; בנפש אדם וכלי נחושת, נתנו מערבך.  כז,יד מבית, תוגרמה, סוסים ופרשים ופרדים, נתנו עזבונייך.  כז,טו בני דדן רוכלייך, איים רבים סחורת ידך; קרנות שן והובנים, השיבו אשכרך.  כז,טז ארם סוחרתך, מרוב מעשייך; בנופך ארגמן ורקמה ובוץ, וראמות וכדכוד, נתנו, בעזבונייך.  כז,יז יהודה וארץ ישראל, המה רוכלייך; בחיטי מינית ופנג ודבש ושמן, וצורי, נתנו, מערבך.  כז,יח דמשק סוחרתך ברוב מעשייך, מרוב כל-הון; ביין חלבון, וצמר צחר.  כז,יט ודן ויוון מאוזל, בעזבונייך נתנו; ברזל עשות קידה וקנה, במערבך היה.  כז,כ דדן, רוכלתך, בבגדי-חופש, לרכבה.  כז,כא ערב וכל-נשיאי קדר, המה סוחרי ידך; בכרים ואילים ועתודים, בם סוחרייך.  כז,כב רוכלי שבא ורעמה, המה רוכלייך; בראש כל-בושם ובכל-אבן יקרה, וזהב, נתנו, עזבונייך.  כז,כג חרן וכנה ועדן, רוכלי שבא; אשור, כלמד רוכלתך.  כז,כד המה רוכלייך, במכלולים, בגלומי תכלת ורקמה, ובגנזי ברומים; בחבלים חבושים וארוזים, במרכולתך.  כז,כה אונייות תרשיש, שרותייך מערבך; ותימלאי ותכבדי מאוד, בלב ימים.  כז,כו במים רבים הביאוך, השטים אותך; רוח, הקדים, שברך, בלב ימים.  כז,כז הונך, ועזבונייך, מערבך, מלחייך וחובלייך; מחזיקי בדקך ועורבי מערבך וכל-אנשי מלחמתך אשר-בך, ובכל-קהלך אשר בתוכך, ייפלו בלב ימים, ביום מפלתך.  כז,כח לקול, זעקת חובלייך, ירעשו, מגרושות.  כז,כט וירדו מאונייותיהם, כול תופשי משוט--מלחים, כול חובלי הים:  אל-הארץ, יעמודו.  כז,ל והשמיעו עלייך בקולם, ויזעקו מרה; ויעלו עפר על-ראשיהם, באפר יתפלשו.  כז,לא והקריחו אלייך קורחה, וחגרו שקים; ובכו אלייך במר-נפש, מספד מר.  כז,לב ונשאו אלייך בניהם קינה, וקוננו עלייך:  מי כצור, כדומה בתוך הים.  כז,לג בצאת עזבונייך מימים, השבעת עמים רבים; ברוב הונייך ומערבייך, העשרת מלכי-ארץ.  כז,לד עת נשברת מימים, במעמקי-מים; מערבך וכל-קהלך, בתוכך נפלו.  כז,לה כול יושבי האיים, שממו עלייך; ומלכיהם שערו שער, רעמו פנים.  כז,לו סוחרים, בעמים, שרקו, עלייך; בלהות היית, ואינך עד-עולם.  {פ}

כח,א ויהי דבר-יהוה, אליי לאמור.  כח,ב בן-אדם אמור לנגיד צור כה-אמר אדוניי יהוה, יען גבה ליבך ותאמר אל אני--מושב אלוהים ישבתי, בלב ימים; ואתה אדם ולא-אל, ותיתן ליבך כלב אלוהים.  כח,ג הנה חכם אתה, מדנייאל:  כל-סתום, לא עממוך.  כח,ד בחכמתך, ובתבונתך, עשית לך, חיל; ותעש זהב וכסף, באוצרותיך.  כח,ה ברוב חכמתך ברכולתך, הרבית חילך; ויגבה לבבך, בחילך.  {ס}

כח,ו לכן, כה אמר אדוניי יהוה:  יען תיתך את-לבבך, כלב אלוהים.  כח,ז לכן, הנני מביא עלייך זרים--עריצי, גויים; והריקו חרבותם על-יפי חכמתך, וחיללו יפעתך.  כח,ח לשחת, יורידוך; ומתה ממותי חלל, בלב ימים.  כח,ט האמור תאמר אלוהים אני, לפני הורגך:  ואתה אדם ולא-אל, ביד מחלליך.  כח,י מותי ערלים תמות, ביד-זרים:  כי אני דיברתי, נאום אדוניי יהוה.  {פ}

כח,יא ויהי דבר-יהוה, אליי לאמור.  כח,יב בן-אדם, שא קינה על-מלך צור; ואמרת לו, כה אמר אדוניי יהוה, אתה חותם תוכנית, מלא חכמה וכליל יופי.  כח,יג בעדן גן-אלוהים היית, כל-אבן יקרה מסוכתך אודם פטדה ויהלום תרשיש שוהם וישפה, ספיר נופך, וברקת וזהב; מלאכת תופיך ונקביך בך, ביום היבראך כוננו.  כח,יד את-כרוב--ממשח, הסוכך; ונתתיך, בהר קודש אלוהים היית--בתוך אבני-אש, התהלכת.  כח,טו תמים אתה בדרכיך, מיום היבראך, עד-נמצא עוולתה, בך.  כח,טז ברוב רכולתך, מלו תוכך חמס--ותחטא; ואחללך מהר אלוהים ואבדך כרוב הסוכך, מתוך אבני-אש.  כח,יז גבה ליבך ביופייך, שיחת חכמתך על-יפעתך; על-ארץ השלכתיך, לפני מלכים נתתיך--לראווה בך.  כח,יח מרוב עווניך, בעוול רכולתך, חיללת, מקדשיך; ואוציא-אש מתוכך, היא אכלתך, ואתנך לאפר על-הארץ, לעיני כל-רואיך.  כח,יט כל-יודעיך, בעמים, שממו, עליך; בלהות היית, ואינך עד-עולם.  {פ}

כח,כ ויהי דבר-יהוה, אליי לאמור.  כח,כא בן-אדם, שים פניך אל-צידון, והינבא, עליה.  כח,כב ואמרת, כה אמר אדוניי יהוה, הנני עלייך צידון, ונכבדתי בתוכך; וידעו כי-אני יהוה, בעשותי בה שפטים--ונקדשתי בה.  כח,כג ושילחתי-בה דבר ודם, בחוצותיה, ונפלל חלל בתוכה, בחרב עליה מסביב; וידעו, כי-אני יהוה.  כח,כד ולא-יהיה עוד לבית ישראל, סילון ממאיר וקוץ מכאיב, מכול סביבותם, השאטים אותם; וידעו, כי אני אדוניי יהוה.  {פ}

כח,כה כה-אמר, אדוניי יהוה, בקבצי את-בית ישראל מן-העמים אשר נפוצו בם, ונקדשתי בם לעיני הגויים; וישבו, על-אדמתם, אשר נתתי, לעבדי ליעקוב.  כח,כו וישבו עליה, לבטח, ובנו בתים ונטעו כרמים, וישבו לבטח:  בעשותי שפטים, בכול השאטים אותם מסביבותם--וידעו, כי אני יהוה אלוהיהם.  {פ}

כט,א בשנה, העשירית, בעשירי, בשנים עשר לחודש--היה דבר-יהוה, אליי לאמור.  כט,ב בן-אדם--שים פניך, על-פרעה מלך מצריים; והינבא עליו, ועל-מצריים כולה.  כט,ג דבר ואמרת כה-אמר אדוניי יהוה, הנני עליך פרעה מלך-מצריים, התנים הגדול, הרובץ בתוך יאוריו:  אשר אמר לי יאורי, ואני עשיתיני.  כט,ד ונתתי חחים בלחייך, והדבקתי דגת-יאוריך בקשקשותיך; והעליתיך, מתוך יאוריך, ואת כל-דגת יאוריך, בקשקשותיך תדבק.  כט,ה ונטשתיך המדברה, אותך ואת כל-דגת יאוריך, על-פני השדה תיפול, לא תיאסף ולא תיקבץ--לחית הארץ ולעוף השמיים, נתתיך לאוכלה.  כט,ו וידעו כל-יושבי מצריים, כי אני יהוה, יען היותם משענת קנה, לבית ישראל.  כט,ז בתופשם בך בכף תירוץ, ובקעת להם כל-כתף; ובהישענם עליך תישבר, והעמדת להם כל-מותניים.  {ס}

כט,ח לכן, כה אמר אדוניי יהוה, הנני מביא עלייך, חרב; והכרתי ממך, אדם ובהמה.  כט,ט והייתה ארץ-מצריים לשממה וחורבה, וידעו כי-אני יהוה:  יען אמר יאור לי, ואני עשיתי.  כט,י לכן הנני אליך, ואל-יאוריך; ונתתי את-ארץ מצריים, לחורבות חורב שממה, ממגדול סוונה, ועד-גבול כוש.  כט,יא לא תעבור-בה רגל אדם, ורגל בהמה לא תעבור-בה; ולא תשב, ארבעים שנה.  כט,יב ונתתי את-ארץ מצריים שממה בתוך ארצות נשמות, ועריה בתוך ערים מוחרבות תהיינה שממה, ארבעים, שנה; והפיצותי את-מצריים בגויים, וזיריתים בארצות.  {ס}

כט,יג כי כה אמר, אדוניי יהוה:  מקץ ארבעים שנה, אקבץ את-מצריים, מן-העמים, אשר-נפוצו שמה.  כט,יד ושבתי, את-שבות מצריים, והשיבותי אותם ארץ פתרוס, על-ארץ מכורתם; והיו שם, ממלכה שפלה.  כט,טו מן-הממלכות תהיה שפלה, ולא-תתנשא עוד על-הגויים; והמעטתים--לבלתי, רדות בגויים.  כט,טז ולא יהיה-עוד לבית ישראל למבטח מזכיר עוון, בפנותם אחריהם; וידעו, כי אני אדוניי יהוה.  {פ}

כט,יז ויהי, בעשרים ושבע שנה, בראשון, באחד לחודש; היה דבר-יהוה, אליי לאמור.  כט,יח בן-אדם, נבוכדראצר מלך-בבל העביד את-חילו עבודה גדולה אל-צור--כל-ראש מוקרח, וכל-כתף מרוטה; ושכר לא-היה לו ולחילו, מצור, על-העבודה, אשר-עבד עליה.  {ס}

כט,יט לכן, כה אמר אדוניי יהוה, הנני נותן לנבוכדראצר מלך-בבל, את-ארץ מצריים; ונשא המונה ושלל שללה, ובזז ביזה, והייתה שכר, לחילו.  כט,כ פעולתו אשר-עבד בה, נתתי לו את-ארץ מצריים, אשר עשו לי, נאום אדוניי יהוה.  כט,כא ביום ההוא, אצמיח קרן לבית ישראל, ולך אתן פתחון-פה, בתוכם; וידעו, כי-אני יהוה.  {פ}

ל,א ויהי דבר-יהוה, אליי לאמור.  ל,ב בן-אדם--הינבא ואמרת, כה אמר אדוניי יהוה:  הילילו, הה ליום.  ל,ג כי-קרוב יום, וקרוב יום ליהוה:  יום ענן, עת גויים יהיה.  ל,ד ובאה חרב, במצריים, והייתה חלחלה בכוש, בנפול חלל במצריים; ולקחו המונה, ונהרסו יסודותיה.  ל,ה כוש ופוט ולוד וכל-הערב וכוב, ובני ארץ הברית--איתם, בחרב ייפולו.  {פ}

ל,ו כה, אמר יהוה, ונפלו סומכי מצריים, וירד גאון עוזה; ממגדול סוונה, בחרב ייפלו-בה--נאום, אדוניי יהוה.  ל,ז ונשמו, בתוך ארצות נשמות; ועריו, בתוך-ערים נחרבות תהיינה.  ל,ח וידעו, כי-אני יהוה, בתיתי-אש במצריים, ונשברו כל-עוזריה.  ל,ט ביום ההוא, ייצאו מלאכים מלפניי בצים, להחריד, את-כוש בטח; והייתה חלחלה בהם ביום מצריים, כי הנה באה.  {ס}

ל,י כה אמר, אדוניי יהוה:  והשבתי את-המון מצריים, ביד נבוכדראצר מלך-בבל.  ל,יא הוא ועמו איתו, עריצי גויים--מובאים, לשחת הארץ; והריקו חרבותם על-מצריים, ומלאו את-הארץ חלל.  ל,יב ונתתי יאורים חרבה, ומכרתי את-הארץ ביד-רעים; והשימותי ארץ ומלואה, ביד-זרים--אני יהוה, דיברתי.  {ס}

ל,יג כה-אמר אדוניי יהוה, והאבדתי גילולים והשבתי אלילים מנוף, ונשיא מארץ-מצריים, לא יהיה-עוד; ונתתי יראה, בארץ מצריים.  ל,יד והשימותי, את-פתרוס, ונתתי אש, בצוען; ועשיתי שפטים, בנוא.  ל,טו ושפכתי חמתי, על-סין מעוז מצריים; והכרתי, את-המון נוא.  ל,טז ונתתי אש, במצריים--חול תחול סין, ונוא תהיה להיבקע; ונוף, צרי יומם.  ל,יז בחורי אוון ופי-בסת, בחרב ייפולו; והנה, בשבי תלכנה.  ל,יח ובתחפנחס, חשך היום, בשברי-שם את-מוטות מצריים, ונשבת-בה גאון עוזה; היא ענן יכסנה, ובנותיה בשבי תלכנה.  ל,יט ועשיתי שפטים, במצריים; וידעו, כי-אני יהוה.  {פ}

ל,כ ויהי, באחת עשרה שנה, בראשון, בשבעה לחודש; היה דבר-יהוה, אליי לאמור.  ל,כא בן-אדם, את-זרוע פרעה מלך-מצריים שברתי; והנה לא-חובשה לתת רפואות לשום חיתול, לחובשה לחוזקה--לתפוש בחרב.  {ס}

ל,כב לכן כה-אמר אדוניי יהוה, הנני אל-פרעה מלך-מצריים, ושברתי את-זרועותיו, את-החזקה ואת-הנשברת; והפלתי את-החרב, מידו.  ל,כג והפיצותי את-מצריים, בגויים; וזיריתים, בארצות.  ל,כד וחיזקתי, את-זרועות מלך בבל, ונתתי את-חרבי, בידו; ושברתי את-זרועות פרעה, ונאק נאקות חלל לפניו.  ל,כה והחזקתי, את-זרועות מלך בבל, וזרועות פרעה, תיפולנה; וידעו כי-אני יהוה, בתיתי חרבי ביד מלך-בבל, ונטה אותה, אל-ארץ מצריים.  ל,כו והפיצותי את-מצריים בגויים, וזיריתי אותם בארצות; וידעו, כי-אני יהוה.  {פ}

לא,א ויהי, באחת עשרה שנה, בשלישי, באחד לחודש; היה דבר-יהוה, אליי לאמור.  לא,ב בן-אדם, אמור אל-פרעה מלך-מצריים ואל-המונו:  אל-מי, דמית בגודלך.  לא,ג הנה אשור ארז בלבנון, יפה ענף וחורש מצל--וגבה קומה; ובין עבותים, הייתה צמרתו.  לא,ד מים גידלוהו, תהום רוממתהו; את-נהרותיה, הולך סביבות מטעה, ואת-תעלותיה שילחה, אל כל-עצי השדה.  לא,ה על-כן גבהה קומתו, מכול עצי השדה; ותרבינה סרעפותיו ותארכנה פארותיו, ממים רבים--בשלחו.  לא,ו בסעפותיו קיננו, כל-עוף השמיים, ותחת פארותיו ילדו, כול חית השדה; ובצילו, יישבו, כול, גויים רבים.  לא,ז וייף בגודלו, באורך דלייותיו:  כי-היה שורשו, אל-מים רבים.  לא,ח ארזים לא-עממוהו, בגן-אלוהים--ברושים לא דמו אל-סעפותיו, וערמונים לא-היו כפארותיו:  כל-עץ, בגן-אלוהים--לא-דמה אליו, ביופייו.  לא,ט יפה עשיתיו, ברוב דלייותיו; ויקנאוהו, כל-עצי-עדן, אשר, בגן האלוהים.  {פ}

לא,י לכן, כה אמר אדוניי יהוה, יען, אשר גבהת בקומה; וייתן צמרתו אל-בין עבותים, ורם לבבו בגובהו.  לא,יא ואתנהו--ביד, איל גויים; עשה יעשה לו, כרשעו גירשתיהו.  לא,יב ויכרתוהו זרים עריצי גויים, וייטשוהו; אל-ההרים ובכל-גיאיות נפלו דלייותיו, ותישברנה פארותיו בכול אפיקי הארץ, ויירדו מצילו כל-עמי הארץ, וייטשוהו.  לא,יג על-מפלתו ישכנו, כל-עוף השמיים; ואל-פארותיו היו, כול חית השדה.  לא,יד למען אשר לא-יגבהו בקומתם כל-עצי-מים, ולא-ייתנו את-צמרתם אל-בין עבותים, ולא-יעמדו איליהם בגובהם, כל-שותי מים:  כי-כולם ניתנו למוות אל-ארץ תחתית, בתוך בני אדם--אל-יורדי בור.  {פ}

לא,טו כה-אמר אדוניי יהוה, ביום רדתו שאולה האבלתי כיסיתי עליו את-תהום, ואמנע נהרותיה, וייכלאו מים רבים; ואקדיר עליו לבנון, וכל-עצי השדה עליו עולפה.  לא,טז מקול מפלתו הרעשתי גויים, בהורידי אותו שאולה את-יורדי בור; ויינחמו בארץ תחתית, כל-עצי-עדן--מבחר וטוב-לבנון, כל-שותי מים.  לא,יז גם-הם, איתו ירדו שאולה--אל-חללי-חרב; וזרועו ישבו בצילו, בתוך גויים.  לא,יח אל-מי דמית ככה בכבוד ובגודל, בעצי-עדן; והורדת את-עצי-עדן אל-ארץ תחתית, בתוך ערלים תשכב את-חללי-חרב--הוא פרעה וכל-המונו, נאום אדוניי יהוה.  {פ}

לב,א ויהי בשתי עשרה שנה, בשני-עשר חודש באחד לחודש; היה דבר-יהוה, אליי לאמור.  לב,ב בן-אדם, שא קינה על-פרעה מלך-מצריים, ואמרת אליו, כפיר גויים נדמית; ואתה, כתנים בימים, ותגח בנהרותיך ותדלח-מים ברגליך, ותרפוס נהרותם.  {ס}

לב,ג כה אמר, אדוניי יהוה, ופרשתי עליך את-רשתי, בקהל עמים רבים; והעלוך, בחרמי.  לב,ד ונטשתיך בארץ, על-פני השדה אטילך; והשכנתי עליך כל-עוף השמיים, והשבעתי ממך חית כל-הארץ.  לב,ה ונתתי את-בשרך, על-ההרים; ומילאתי הגיאיות, רמותך.  לב,ו והשקיתי ארץ צפתך מדמך, אל-ההרים; ואפיקים, יימלאון ממך.  לב,ז וכיסיתי בכבותך שמיים, והקדרתי את-כוכביהם; שמש בענן אכסנו, וירח לא-יאיר אורו.  לב,ח כל-מאורי אור בשמיים, אקדירם עליך; ונתתי חושך על-ארצך, נאום אדוניי יהוה.  לב,ט והכעסתי--לב, עמים רבים:  בהביאי שברך בגויים, על-ארצות אשר לא-ידעתם.  לב,י והשימותי עליך עמים רבים, ומלכיהם ישערו עליך שער, בעופפי חרבי, על-פניהם; וחרדו לרגעים איש לנפשו, ביום מפלתך.  {פ}

לב,יא כי כה אמר, אדוניי יהוה:  חרב מלך-בבל, תבואך.  לב,יב בחרבות גיבורים אפיל המונך, עריצי גויים כולם; ושדדו את-גאון מצריים, ונשמד כל-המונה.  לב,יג והאבדתי, את-כל-בהמתה, מעל, מים רבים; ולא תדלחם רגל-אדם עוד, ופרסות בהמה לא תדלחם.  לב,יד אז אשקיע מימיהם, ונהרותם כשמן אוליך--נאום, אדוניי יהוה.  לב,טו בתיתי את-ארץ מצריים שממה ונשמה, ארץ ממלואה--בהכותי, את-כל-יושבי בה; וידעו, כי-אני יהוה.  לב,טז קינה היא וקוננוה, בנות הגויים תקוננה אותה:  על-מצריים ועל-כל-המונה תקוננה אותה, נאום אדוניי יהוה.  {פ}

לב,יז ויהי בשתי עשרה שנה, בחמישה עשר לחודש, היה דבר-יהוה, אליי לאמור.  לב,יח בן-אדם--נהה על-המון מצריים, והורידהו; אותה ובנות גויים אדירים, אל-ארץ תחתייות--את-יורדי בור.  לב,יט ממי, נעמת; רדה והושכבה, את-ערלים.  לב,כ בתוך חללי-חרב, ייפולו; חרב ניתנה, מושכו אותה וכל-המוניה.  לב,כא ידברו-לו אלי גיבורים, מתוך שאול--את-עוזריו; ירדו שכבו הערלים, חללי-חרב.  לב,כב שם אשור וכל-קהלה, סביבותיו קברותיו; כולם חללים, הנופלים בחרב.  לב,כג אשר ניתנו קברותיה, בירכתי-בור, ויהי קהלה, סביבות קבורתה; כולם חללים נופלים בחרב, אשר-נתנו חיתית בארץ חיים.  לב,כד שם עילם וכל-המונה, סביבות קבורתה; כולם חללים הנופלים בחרב אשר-ירדו ערלים אל-ארץ תחתייות, אשר נתנו חיתיתם בארץ חיים, וישאו כלימתם, את-יורדי בור.  לב,כה בתוך חללים נתנו משכב לה, בכל-המונה--סביבותיו, קבורתיה; כולם ערלים חללי-חרב כי-ניתן חיתיתם בארץ חיים, וישאו כלימתם את-יורדי בור, בתוך חללים, ניתן.  לב,כו שם משך תובל וכל-המונה, סביבותיו קברותיה; כולם ערלים מחוללי חרב, כי-נתנו חיתיתם בארץ חיים.  לב,כז ולא ישכבו את-גיבורים, נופלים מערלים:  אשר ירדו-שאול בכלי-מלחמתם וייתנו את-חרבותם תחת ראשיהם, ותהי עוונותם על-עצמותם--כי-חיתית גיבורים, בארץ חיים.  לב,כח ואתה, בתוך ערלים תישבר ותשכב--את-חללי-חרב.  לב,כט שמה אדום, מלכיה וכל-נשיאיה, אשר-ניתנו בגבורתם, את-חללי-חרב:  המה את-ערלים ישכבו, ואת-יורדי בור.  לב,ל שמה נסיכי צפון כולם, וכל-צידוני:  אשר-ירדו את-חללים, בחיתיתם מגבורתם בושים, וישכבו ערלים את-חללי-חרב, וישאו כלימתם את-יורדי בור.  לב,לא אותם יראה פרעה, וניחם על-כל-המונו--חללי-חרב פרעה וכל-חילו, נאום אדוניי יהוה.  לב,לב כי-נתתי את-חיתיתי, בארץ חיים; והושכב בתוך ערלים את-חללי-חרב, פרעה וכל-המונו--נאום, אדוניי יהוה.  {פ}

לג,א ויהי דבר-יהוה, אליי לאמור.  לג,ב בן-אדם, דבר אל-בני-עמך ואמרת אליהם, ארץ, כי-אביא עליה חרב; ולקחו עם-הארץ איש אחד, מקציהם, ונתנו אותו להם, לצופה.  לג,ג וראה את-החרב, באה על-הארץ; ותקע בשופר, והזהיר את-העם.  לג,ד ושמע השומע את-קול השופר, ולא נזהר, ותבוא חרב, ותיקחהו--דמו, בראשו יהיה.  לג,ה את קול השופר שמע ולא נזהר, דמו בו יהיה:  והוא נזהר, נפשו מילט.  לג,ו והצופה כי-יראה את-החרב באה, ולא-תקע בשופר והעם לא-נזהר, ותבוא חרב, ותיקח מהם נפש--הוא בעוונו נלקח, ודמו מיד-הצופה אדרוש.  {פ}

לג,ז ואתה בן-אדם, צופה נתתיך לבית ישראל; ושמעת מפי דבר, והזהרת אותם ממני.  לג,ח באומרי לרשע, רשע מות תמות, ולא דיברת, להזהיר רשע מדרכו--הוא רשע בעוונו ימות, ודמו מידך אבקש.  לג,ט ואתה כי-הזהרת רשע מדרכו, לשוב ממנה, ולא-שב, מדרכו--הוא בעוונו ימות, ואתה נפשך הצלת.  {פ}

לג,י ואתה בן-אדם, אמור אל-בית ישראל, כן אמרתם לאמור, כי-פשעינו וחטאותינו עלינו; ובם אנחנו נמקים, ואיך נחיה.  לג,יא אמור אליהם חי-אני נאום אדוניי יהוה, אם-אחפוץ במות הרשע, כי אם-בשוב רשע מדרכו, וחיה:  שובו שובו מדרכיכם הרעים, ולמה תמותו--בית ישראל.  {פ}

לג,יב ואתה בן-אדם, אמור אל-בני-עמך צדקת הצדיק לא תצילנו ביום פשעו, ורשעת הרשע לא-ייכשל בה, ביום שובו מרשעו; וצדיק, לא יוכל לחיות בה--ביום חטאותו.  לג,יג באומרי לצדיק חיה יחיה, והוא-בטח על-צדקתו ועשה עוול--כל-צדקותיו לא תיזכרנה, ובעוולו אשר-עשה בו ימות.  לג,יד ובאומרי לרשע, מות תמות; ושב, מחטאתו, ועשה משפט, וצדקה.  לג,טו חבול ישיב רשע, גזילה ישלם, בחוקות החיים הלך, לבלתי עשות עוול--חיה יחיה, לא ימות.  לג,טז כל-חטאותיו אשר חטא, לא תיזכרנה לו:  משפט וצדקה עשה, חיה יחיה.  לג,יז ואמרו בני עמך, לא ייתכן דרך אדוניי; והמה, דרכם לא-ייתכן.  לג,יח בשוב-צדיק מצדקתו, ועשה עוול--ומת, בהם.  לג,יט ובשוב רשע מרשעתו, ועשה משפט וצדקה--עליהם, הוא יחיה.  לג,כ ואמרתם, לא ייתכן דרך אדוניי; איש כדרכיו אשפוט אתכם, בית ישראל.  {פ}

לג,כא ויהי בשתי עשרה שנה, בעשירי בחמישה לחודש--לגלותנו; בא-אליי הפליט מירושלים לאמור, הוכתה העיר.  לג,כב ויד-יהוה הייתה אליי בערב, לפני בוא הפליט, ויפתח את-פי, עד-בוא אליי בבוקר; וייפתח פי, ולא נאלמתי עוד.  {פ}

לג,כג ויהי דבר-יהוה, אליי לאמור.  לג,כד בן-אדם, יושבי החורבות האלה על-אדמת ישראל אומרים לאמור, אחד היה אברהם, ויירש את-הארץ; ואנחנו רבים, לנו ניתנה הארץ למורשה.  {ס}

לג,כה לכן אמור אליהם כה-אמר אדוניי יהוה, על-הדם תאכלו ועיניכם תשאו אל-גילוליכם--ודם תשפוכו; והארץ, תירשו.  לג,כו עמדתם על-חרבכם עשיתן תועבה, ואיש את-אשת ריעהו טימאתם; והארץ, תירשו.  {ס}

לג,כז כה-תאמר אליהם כה-אמר אדוניי יהוה, חי-אני, אם-לא אשר בחורבות בחרב ייפולו, ואשר על-פני השדה לחיה נתתיו לאוכלו; ואשר במצדות ובמערות, בדבר ימותו.  לג,כח ונתתי את-הארץ שממה ומשמה, ונשבת גאון עוזה; ושממו הרי ישראל, מאין עובר.  לג,כט וידעו, כי-אני יהוה, בתיתי את-הארץ שממה ומשמה, על כל-תועבותם אשר עשו.  {פ}

לג,ל ואתה בן-אדם--בני עמך הנדברים בך אצל הקירות, ובפתחי הבתים; ודיבר-חד את-אחד, איש את-אחיו לאמור, בואו-נא ושמעו, מה הדבר היוצא מאת יהוה.  לג,לא ויבואו אליך כמבוא-עם ויישבו לפניך, עמי, ושמעו את-דבריך, ואותם לא יעשו:  כי-עגבים בפיהם המה עושים, אחרי בצעם ליבם הולך.  לג,לב והנך להם כשיר עגבים, יפה קול ומטיב נגן; ושמעו, את-דבריך, ועושים אינם, אותם.  לג,לג ובבואה:  הנה באה--וידעו, כי נביא היה בתוכם.  {פ}

לד,א ויהי דבר-יהוה, אליי לאמור.  לד,ב בן-אדם, הינבא על-רועי ישראל; הינבא ואמרת אליהם לרועים כה אמר אדוניי יהוה, הוי רועי-ישראל אשר היו רועים אותם--הלוא הצאן, ירעו הרועים.  לד,ג את-החלב תאכלו ואת-הצמר תלבשו, הבריאה תזבחו; הצאן, לא תרעו.  לד,ד את-הנחלות לא חיזקתם ואת-החולה לא-ריפאתם, ולנשברת לא חבשתם, ואת-הנידחת לא השבותם, ואת-האובדת לא ביקשתם; ובחוזקה רדיתם אותם, ובפרך.  לד,ה ותפוצינה, מבלי רועה; ותהיינה לאוכלה לכל-חית השדה, ותפוצינה.  לד,ו ישגו צאני בכל-ההרים, ועל כל-גבעה רמה; ועל כל-פני הארץ נפוצו צאני, ואין דורש ואין מבקש.  לד,ז לכן רועים, שמעו את-דבר יהוה.  לד,ח חי-אני נאום אדוניי יהוה, אם-לא יען היות-צאני לבז ותהיינה צאני לאוכלה לכל-חית השדה מאין רועה, ולא-דרשו רועיי, את-צאני; וירעו הרועים אותם, ואת-צאני לא רעו.  לד,ט לכן, הרועים--שמעו, דבר-יהוה.  לד,י כה-אמר אדוניי יהוה, הנני אל-הרועים ודרשתי את-צאני מידם והשבתים מרעות צאן, ולא-ירעו עוד הרועים, אותם; והצלתי צאני מפיהם, ולא-תהיינה להם לאוכלה.  {ס}

לד,יא כי כה אמר, אדוניי יהוה:  הנני-אני, ודרשתי את-צאני וביקרתים.  לד,יב כבקרת רועה עדרו ביום-היותו בתוך-צאנו, נפרשות--כן, אבקר את-צאני; והצלתי אתהם, מכל-המקומות אשר נפוצו שם, ביום ענן, וערפל.  לד,יג והוצאתים מן-העמים, וקיבצתים מן-הארצות, והביאותים, אל-אדמתם; ורעיתים, אל-הרי ישראל, באפיקים, ובכול מושבי הארץ.  לד,יד במרעה-טוב ארעה אותם, ובהרי מרום-ישראל יהיה נווהם; שם תרבצנה בנווה טוב, ומרעה שמן תרעינה אל-הרי ישראל.  לד,טו אני ארעה צאני ואני ארביצם, נאום אדוניי יהוה.  לד,טז את-האובדת אבקש, ואת-הנידחת אשיב, ולנשברת אחבוש, ואת-החולה אחזק; ואת-השמנה ואת-החזקה אשמיד, ארענה במשפט.  לד,יז ואתנה צאני, כה אמר אדוניי יהוה:  הנני שופט בין-שה לשה, לאילים ולעתודים.  לד,יח המעט מכם, המרעה הטוב תרעו, ויתר מרעיכם, תרמסו ברגליכם; ומשקע-מים תשתו--ואת הנותרים, ברגליכם תרפושון.  לד,יט וצאני--מרמס רגליכם תרעינה, ומרפש רגליכם תשתינה.  {פ}

לד,כ לכן, כה אמר אדוניי יהוה--אליהם:  הנני-אני--ושפטתי בין-שה בריה, ובין שה רזה.  לד,כא יען, בצד ובכתף תהדופו, ובקרניכם תנגחו, כל-הנחלות--עד אשר הפיצותם אותנה, אל-החוצה.  לד,כב והושעתי לצאני, ולא-תהיינה עוד לבז; ושפטתי, בין שה לשה.  לד,כג והקימותי עליהם רועה אחד, ורעה אתהן--את, עבדי דויד; הוא ירעה אותם, והוא-יהיה להן לרועה.  לד,כד ואני יהוה, אהיה להם לאלוהים, ועבדי דויד, נשיא בתוכם:  אני יהוה, דיברתי.  לד,כה וכרתי להם ברית שלום, והשבתי חיה-רעה מן-הארץ; וישבו במדבר לבטח, וישנו ביערים.  לד,כו ונתתי אותם וסביבות גבעתי, ברכה; והורדתי הגשם בעיתו, גשמי ברכה יהיו.  לד,כז ונתן עץ השדה את-פרייו, והארץ תיתן יבולה, והיו על-אדמתם, לבטח; וידעו כי-אני יהוה, בשברי את-מוטות עולם, והצלתים, מיד העובדים בהם.  לד,כח ולא-יהיו עוד בז לגויים, וחית הארץ לא תאכלם; וישבו לבטח, ואין מחריד.  לד,כט והקימותי להם מטע, לשם; ולא-יהיו עוד אסופי רעב, בארץ, ולא-ישאו עוד, כלימת הגויים.  לד,ל וידעו, כי אני יהוה אלוהיהם--איתם; והמה, עמי בית ישראל--נאום, אדוניי יהוה.  לד,לא ואתן צאני צאן מרעיתי, אדם אתם:  אני, אלוהיכם--נאום, אדוניי יהוה.  {פ}

לה,א ויהי דבר-יהוה, אליי לאמור.  לה,ב בן-אדם, שים פניך על-הר שעיר; והינבא, עליו.  לה,ג ואמרת לו, כה אמר אדוניי יהוה, הנני אליך, הר-שעיר; ונטיתי ידי עליך, ונתתיך שממה ומשמה.  לה,ד עריך חורבה אשים, ואתה שממה תהיה; וידעת, כי-אני יהוה.  לה,ה יען, היות לך איבת עולם, ותגר את-בני-ישראל, על-ידי-חרב--בעת אידם, בעת עוון קץ.  לה,ו לכן חי-אני, נאום אדוניי יהוה, כי-לדם אעשך, ודם ירדפך; אם-לא דם שנאת, ודם ירדפך.  לה,ז ונתתי את-הר שעיר, לשיממה ושממה; והכרתי ממנו, עובר ושב.  לה,ח ומילאתי את-הריו, חלליו; גבעותיך וגיאותיך וכל-אפיקיך, חללי-חרב ייפלו בהם.  לה,ט שיממות עולם אתנך, ועריך לא תשובנה; וידעתם, כי-אני יהוה.  לה,י יען אמורך את-שני הגויים ואת-שתי הארצות, לי תהיינה--וירשנוה; ויהוה, שם היה.  {ס}

לה,יא לכן חי-אני, נאום אדוניי יהוה, ועשיתי כאפך וכקנאתך, אשר עשית משנאתך בם; ונודעתי בם, כאשר אשפטך.  לה,יב וידעת, כי אני יהוה, שמעתי את-כל-נאצותיך אשר אמרת על-הרי ישראל, לאמור שממו:  לנו ניתנו, לאוכלה.  לה,יג ותגדילו עליי בפיכם, והעתרתם עליי דבריכם:  אני, שמעתי.  {ס}

לה,יד כה אמר, אדוניי יהוה:  כשמוח, כל-הארץ, שממה, אעשה-לך.  לה,טו כשמחתך לנחלת בית-ישראל, על אשר-שממה--כן אעשה-לך:  שממה תהיה הר-שעיר וכל-אדום כולה, וידעו כי-אני יהוה.  {פ}

לו,א ואתה בן-אדם, הינבא אל-הרי ישראל; ואמרת--הרי ישראל, שמעו דבר-יהוה.  לו,ב כה אמר אדוניי יהוה, יען אמר האויב עליכם האח; ובמות עולם, למורשה הייתה לנו.  לו,ג לכן הינבא ואמרת, כה אמר אדוניי יהוה:  יען ביען שמות ושאוף אתכם מסביב, להיותכם מורשה לשארית הגויים, ותיעלו על-שפת לשון, ודיבת-עם.  לו,ד לכן הרי ישראל, שמעו דבר-אדוניי יהוה:  כה-אמר אדוניי יהוה להרים ולגבעות לאפיקים ולגיאיות, ולחורבות השוממות ולערים הנעזבות, אשר היו לבז וללעג, לשארית הגויים אשר מסביב.  לו,ה לכן, כה-אמר אדוניי יהוה, אם-לא באש קנאתי דיברתי על-שארית הגויים, ועל-אדום כולה:  אשר נתנו-את-ארצי להם למורשה בשמחת כל-לבב, בשאט נפש--למען מגרשה, לבז.  לו,ו לכן, הינבא על-אדמת ישראל; ואמרת להרים ולגבעות לאפיקים ולגיאיות כה-אמר אדוניי יהוה, הנני בקנאתי ובחמתי דיברתי, יען כלימת גויים, נשאתם.  לו,ז לכן, כה אמר אדוניי יהוה, אני, נשאתי את-ידי:  אם-לא הגויים אשר לכם מסביב, המה כלימתם יישאו.  לו,ח ואתם הרי ישראל, ענפכם תיתנו, ופרייכם תשאו, לעמי ישראל:  כי קירבו, לבוא.  לו,ט כי, הנני אליכם; ופניתי אליכם, ונעבדתם ונזרעתם.  לו,י והרביתי עליכם אדם, כל-בית ישראל כולו; ונושבו, הערים, והחורבות, תיבנינה.  לו,יא והרביתי עליכם אדם ובהמה, ורבו ופרו; והושבתי אתכם כקדמותיכם, והיטיבותי מראשותיכם, וידעתם, כי-אני יהוה.  לו,יב והולכתי עליכם אדם את-עמי ישראל, וירשוך, והיית להם, לנחלה; ולא-תוסיף עוד, לשכלם.  {ס}

לו,יג כה אמר, אדוניי יהוה, יען אומרים לכם, אוכלת אדם את; ומשכלת גוייך, היית.  לו,יד לכן, אדם לא-תאכלי עוד, וגוייך, לא תשכלי-עוד--נאום, אדוניי יהוה.  לו,טו ולא-אשמיע אלייך עוד כלימת הגויים, וחרפת עמים לא תשאי-עוד; וגוייך לא-תכשילי עוד, נאום אדוניי יהוה.  {פ}

לו,טז ויהי דבר-יהוה, אליי לאמור.  לו,יז בן-אדם, בית ישראל יושבים על-אדמתם, ויטמאו אותה, בדרכם ובעלילותם:  כטומאת, הנידה, הייתה דרכם, לפניי.  לו,יח ואשפוך חמתי עליהם, על-הדם אשר-שפכו על-הארץ; ובגילוליהם, טימאוה.  לו,יט ואפיץ אותם בגויים, וייזרו בארצות:  כדרכם וכעלילותם, שפטתים.  לו,כ ויבוא, אל-הגויים אשר-באו שם, ויחללו, את-שם קודשי--באמור להם עם-יהוה אלה, ומארצו יצאו.  לו,כא ואחמול, על-שם קודשי, אשר חיללוהו בית ישראל, בגויים אשר-באו שמה.  {פ}

לו,כב לכן אמור לבית-ישראל, כה אמר אדוניי יהוה, לא למענכם אני עושה, בית ישראל:  כי אם-לשם-קודשי אשר חיללתם, בגויים אשר-באתם שם.  לו,כג וקידשתי את-שמי הגדול, המחולל בגויים, אשר חיללתם, בתוכם; וידעו הגויים כי-אני יהוה, נאום אדוניי יהוה, בהיקדשי בכם, לעיניהם.  לו,כד ולקחתי אתכם מן-הגויים, וקיבצתי אתכם מכל-הארצות; והבאתי אתכם, אל-אדמתכם.  לו,כה וזרקתי עליכם מים טהורים, וטהרתם:  מכול טומאותיכם ומכל-גילוליכם, אטהר אתכם.  לו,כו ונתתי לכם לב חדש, ורוח חדשה אתן בקרבכם; והסירותי את-לב האבן, מבשרכם, ונתתי לכם, לב בשר.  לו,כז ואת-רוחי, אתן בקרבכם; ועשיתי, את אשר-בחוקיי תלכו, ומשפטיי תשמרו, ועשיתם.  לו,כח וישבתם בארץ, אשר נתתי לאבותיכם; והייתם לי, לעם, ואנוכי, אהיה לכם לאלוהים.  לו,כט והושעתי אתכם, מכול טומאותיכם; וקראתי אל-הדגן והרביתי אותו, ולא-אתן עליכם רעב.  לו,ל והרביתי את-פרי העץ, ותנובת השדה:  למען, אשר לא תקחו עוד חרפת רעב--בגויים.  לו,לא וזכרתם את-דרכיכם הרעים, ומעלליכם אשר לא-טובים; ונקוטותם, בפניכם, על עוונותיכם, ועל תועבותיכם.  לו,לב לא למענכם אני-עושה, נאום אדוניי יהוה--ייוודע, לכם:  בושו והיכלמו מדרכיכם, בית ישראל.  {ס}

לו,לג כה אמר, אדוניי יהוה, ביום טהרי אתכם, מכול עוונותיכם--והושבתי, את-הערים, ונבנו, החורבות.  לו,לד והארץ הנשמה, תיעבד, תחת אשר הייתה שממה, לעיני כל-עובר.  לו,לה ואמרו, הארץ הלזו הנשמה, הייתה, כגן-עדן; והערים החורבות והנשמות והנהרסות, בצורות ישבו.  לו,לו וידעו הגויים, אשר יישארו סביבותיכם, כי אני יהוה בניתי הנהרסות, נטעתי הנשמה:  אני יהוה, דיברתי ועשיתי.  {ס}

לו,לז כה אמר, אדוניי יהוה, עוד זאת אידרש לבית-ישראל, לעשות להם:  ארבה אותם כצאן, אדם.  לו,לח כצאן קודשים, כצאן ירושלים במועדיה--כן תהיינה הערים החורבות, מלאות צאן אדם; וידעו, כי-אני יהוה.  {פ}

לז,א הייתה עליי, יד-יהוה, ויוציאני ברוח יהוה, ויניחני בתוך הבקעה; והיא, מלאה עצמות.  לז,ב והעבירני עליהם, סביב סביב; והנה רבות מאוד על-פני הבקעה, והנה יבשות מאוד.  לז,ג ויאמר אליי--בן-אדם, התחיינה העצמות האלה; ואומר, אדוניי יהוה אתה ידעת.  לז,ד ויאמר אליי, הינבא על-העצמות האלה; ואמרת אליהם--העצמות היבשות, שמעו דבר-יהוה.  לז,ה כה אמר אדוניי יהוה, לעצמות האלה:  הנה אני מביא בכם, רוח--וחייתם.  לז,ו ונתתי עליכם גידים והעליתי עליכם בשר, וקרמתי עליכם עור, ונתתי בכם רוח, וחייתם; וידעתם, כי-אני יהוה.  לז,ז וניבאתי, כאשר צוויתי; ויהי-קול כהינבאי, והנה-רעש, ותקרבו עצמות, עצם אל-עצמו.  לז,ח וראיתי והנה-עליהם גידים, ובשר עלה, ויקרם עליהם עור, מלמעלה; ורוח, אין בהם.  לז,ט ויאמר אליי, הינבא אל-הרוח; הינבא בן-אדם ואמרת אל-הרוח  {ס}  כה-אמר אדוניי יהוה, מארבע רוחות בואי הרוח, ופחי בהרוגים האלה, ויחיו.  לז,י והינבאתי, כאשר ציווני; ותבוא בהם הרוח ויחיו, ויעמדו על-רגליהם--חיל, גדול מאוד-מאוד.  לז,יא ויאמר, אליי, בן-אדם, העצמות האלה כל-בית ישראל המה; הנה אומרים, יבשו עצמותינו ואבדה תקוותנו--נגזרנו לנו.  לז,יב לכן הינבא ואמרת אליהם, כה-אמר אדוניי יהוה, הנה אני פותח את-קברותיכם והעליתי אתכם מקברותיכם, עמי; והבאתי אתכם, אל-אדמת ישראל.  לז,יג וידעתם, כי-אני יהוה:  בפתחי את-קברותיכם, ובהעלותי אתכם מקברותיכם--עמי.  לז,יד ונתתי רוחי בכם וחייתם, והנחתי אתכם על-אדמתכם; וידעתם כי-אני יהוה, דיברתי ועשיתי--נאום-יהוה.  {פ}

לז,טו ויהי דבר-יהוה, אליי לאמור.  לז,טז ואתה בן-אדם, קח-לך עץ אחד, וכתוב עליו ליהודה, ולבני ישראל חבריו; ולקח, עץ אחד, וכתוב עליו ליוסף עץ אפריים, וכל-בית ישראל חבריו.  לז,יז וקרב אותם אחד אל-אחד, לך--לעץ אחד; והיו לאחדים, בידך.  לז,יח וכאשר יאמרו אליך, בני עמך לאמור:  הלוא-תגיד לנו, מה-אלה לך.  לז,יט דבר אליהם, כה-אמר אדוניי יהוה, הנה אני לוקח את-עץ יוסף אשר ביד-אפריים, ושבטי ישראל חבריו; ונתתי אותם עליו את-עץ יהודה, ועשיתים לעץ אחד, והיו אחד, בידי.  לז,כ והיו העצים אשר-תכתוב עליהם, בידך--לעיניהם.  לז,כא ודבר אליהם, כה-אמר אדוניי יהוה, הנה אני לוקח את-בני ישראל, מבין הגויים אשר הלכו-שם; וקיבצתי אותם מסביב, והבאתי אותם אל-אדמתם.  לז,כב ועשיתי אותם לגוי אחד בארץ, בהרי ישראל, ומלך אחד יהיה לכולם, למלך; ולא יהיו-עוד לשני גויים, ולא ייחצו עוד לשתי ממלכות עוד.  לז,כג ולא ייטמאו עוד, בגילוליהם ובשיקוציהם, ובכול, פשעיהם; והושעתי אותם, מכול מושבותיהם אשר חטאו בהם, וטיהרתי אותם והיו-לי לעם, ואני אהיה להם לאלוהים.  לז,כד ועבדי דויד מלך עליהם, ורועה אחד יהיה לכולם; ובמשפטיי ילכו, וחוקותיי ישמרו ועשו אותם.  לז,כה וישבו על-הארץ, אשר נתתי לעבדי ליעקוב, אשר ישבו-בה, אבותיכם; וישבו עליה המה ובניהם ובני בניהם, עד-עולם, ודויד עבדי, נשיא להם לעולם.  לז,כו וכרתי להם ברית שלום, ברית עולם יהיה אותם; ונתתים והרביתי אותם, ונתתי את-מקדשי בתוכם לעולם.  לז,כז והיה משכני עליהם, והייתי להם לאלוהים; והמה, יהיו-לי לעם.  לז,כח וידעו, הגויים, כי אני יהוה, מקדש את-ישראל--בהיות מקדשי בתוכם, לעולם.  {פ}

לח,א ויהי דבר-יהוה, אליי לאמור.  לח,ב בן-אדם, שים פניך אל-גוג ארץ המגוג--נשיא, ראש משך ותובל; והינבא, עליו.  לח,ג ואמרת, כה אמר אדוניי יהוה:  הנני אליך, גוג--נשיא, ראש משך ותובל.  לח,ד ושובבתיך, ונתתי חחים בלחייך; והוצאתי אותך ואת-כל-חילך סוסים ופרשים, לבושי מכלול כולם--קהל רב צינה ומגן, תופשי חרבות כולם.  לח,ה פרס כוש ופוט, איתם; כולם, מגן וכובע.  לח,ו גומר, וכל-אגפיה--בית תוגרמה, ירכתי צפון ואת-כל-אגפיו; עמים רבים, איתך.  לח,ז היכון, והכן לך--אתה, וכל-קהלך הנקהלים עליך; והיית להם, למשמר.  לח,ח מימים רבים, תיפקד--באחרית השנים תבוא אל-ארץ משובבת מחרב מקובצת מעמים רבים, על הרי ישראל אשר-היו לחורבה תמיד; והיא מעמים הוצאה, וישבו לבטח כולם.  לח,ט ועלית כשואה תבוא, כענן לכסות הארץ תהיה--אתה, וכל-אגפיך, ועמים רבים, אותך.  {ס}

לח,י כה אמר, אדוניי יהוה:  והיה ביום ההוא, יעלו דברים על-לבבך, וחשבת, מחשבת רעה.  לח,יא ואמרת, אעלה על-ארץ פרזות--אבוא השוקטים, יושבי לבטח; כולם, יושבים באין חומה, ובריח ודלתיים, אין להם.  לח,יב לשלול שלל, ולבוז בז--להשיב ידך על-חורבות נושבות, ואל-עם מאוסף מגויים, עושה מקנה וקניין, יושבי על-טבור הארץ.  לח,יג שבא ודדן וסוחרי תרשיש וכל-כפיריה, יאמרו לך, הלשלול שלל אתה בא, הלבוז בז הקהלת קהלך--לשאת כסף וזהב, לקחת מקנה וקניין, לשלול, שלל גדול.  {ס}

לח,יד לכן, הינבא בן-אדם, ואמרת לגוג, כה אמר אדוניי יהוה:  הלוא ביום ההוא, בשבת עמי ישראל לבטח--תדע.  לח,טו ובאת ממקומך, מירכתי צפון--אתה, ועמים רבים איתך:  רוכבי סוסים כולם, קהל גדול וחיל רב.  לח,טז ועלית על-עמי ישראל, כענן לכסות הארץ; באחרית הימים תהיה, והביאותיך על-ארצי, למען דעת הגויים אותי בהיקדשי בך לעיניהם, גוג.  {ס}

לח,יז כה-אמר אדוניי יהוה, האתה-הוא אשר-דיברתי בימים קדמונים ביד עבדיי נביאי ישראל, הניבאים בימים ההם, שנים--להביא אותך, עליהם.  {ס}

לח,יח והיה ביום ההוא, ביום בוא גוג על-אדמת ישראל--נאום, אדוניי יהוה:  תעלה חמתי, באפי.  לח,יט ובקנאתי באש-עברתי, דיברתי:  אם-לא ביום ההוא, יהיה רעש גדול, על, אדמת ישראל.  לח,כ ורעשו מפניי דגי הים ועוף השמיים וחית השדה, וכל-הרמש הרומש על-האדמה, וכול האדם, אשר על-פני האדמה; ונהרסו ההרים, ונפלו המדרגות, וכל-חומה, לארץ תיפול.  לח,כא וקראתי עליו לכל-הריי חרב, נאום אדוניי יהוה:  חרב איש, באחיו תהיה.  לח,כב ונשפטתי איתו, בדבר ובדם; וגשם שוטף ואבני אלגביש אש וגופרית, אמטיר עליו ועל-אגפיו, ועל-עמים רבים, אשר איתו.  לח,כג והתגדלתי, והתקדשתי, ונודעתי, לעיני גויים רבים; וידעו, כי-אני יהוה.  {ס}

לט,א ואתה בן-אדם, הינבא על-גוג, ואמרת, כה אמר אדוניי יהוה:  הנני אליך, גוג--נשיא, ראש משך ותובל.  לט,ב ושובבתיך, ושישאתיך, והעליתיך, מירכתי צפון; והביאותיך, על-הרי ישראל.  לט,ג והכיתי קשתך, מיד שמאלך; וחיציך, מיד ימינך אפיל.  לט,ד על-הרי ישראל תיפול, אתה וכל-אגפיך, ועמים, אשר איתך:  לעיט ציפור כל-כנף וחית השדה, נתתיך לאוכלה.  לט,ה על-פני השדה, תיפול:  כי אני דיברתי, נאום אדוניי יהוה.  לט,ו ושילחתי-אש במגוג, וביושבי האיים לבטח; וידעו, כי-אני יהוה.  לט,ז ואת-שם קודשי אודיע, בתוך עמי ישראל, ולא-אחל את-שם-קודשי, עוד; וידעו הגויים כי-אני יהוה, קדוש בישראל.  לט,ח הנה באה ונהייתה, נאום אדוניי יהוה:  הוא היום, אשר דיברתי.  לט,ט ויצאו יושבי ערי ישראל, וביערו והשיקו בנשק ומגן וצינה בקשת ובחיצים, ובמקל יד, וברומח; וביערו בהם אש, שבע שנים.  לט,י ולא-ישאו עצים מן-השדה, ולא יחטבו מן-היערים--כי בנשק, יבערו-אש; ושללו את-שולליהם, ובזזו את-בוזזיהם--נאום, אדוניי יהוה.  {ס}

לט,יא והיה ביום ההוא אתן לגוג מקום-שם קבר בישראל, גיא העוברים קדמת הים, וחוסמת היא, את-העוברים; וקברו שם, את-גוג ואת-כל-המונו, וקראו, גיא המון גוג.  לט,יב וקברום בית ישראל, למען טהר את-הארץ, שבעה, חודשים.  לט,יג וקברו כל-עם הארץ, והיה להם לשם--יום, היכבדי, נאום, אדוניי יהוה.  לט,יד ואנשי תמיד יבדילו, עוברים בארץ, מקברים את-העוברים את-הנותרים על-פני הארץ, לטהרה--מקצה שבעה-חודשים, יחקורו.  לט,טו ועברו העוברים, בארץ, וראה עצם אדם, ובנה אצלו ציון--עד קברו אותו המקברים, אל-גיא המון גוג.  לט,טז וגם שם-עיר המונה, וטיהרו הארץ.  {פ}

לט,יז ואתה בן-אדם כה-אמר אדוניי יהוה, אמור לציפור כל-כנף ולכול חית השדה היקבצו ובואו היאספו מסביב, על-זבחי אשר אני זובח לכם זבח גדול, על הרי ישראל; ואכלתם בשר, ושתיתם דם.  לט,יח בשר גיבורים תאכלו, ודם-נשיאי הארץ תשתו; אילים כרים ועתודים פרים, מריאי בשן כולם.  לט,יט ואכלתם-חלב לשובעה, ושתיתם דם לשיכרון, מזבחי, אשר-זבחתי לכם.  לט,כ ושבעתם על-שולחני סוס ורכב, גיבור וכל-איש מלחמה--נאום, אדוניי יהוה.  לט,כא ונתתי את-כבודי, בגויים; וראו כל-הגויים, את-משפטי אשר עשיתי, ואת-ידי, אשר-שמתי בהם.  לט,כב וידעו בית ישראל, כי אני יהוה אלוהיהם, מן-היום ההוא, והלאה.  לט,כג וידעו הגויים כי בעוונם גלו בית-ישראל, על אשר מעלו-בי, ואסתיר פניי, מהם; ואתנם ביד צריהם, וייפלו בחרב כולם.  לט,כד כטומאתם וכפשעיהם, עשיתי אותם; ואסתיר פניי, מהם.  {ס}

לט,כה לכן, כה אמר אדוניי יהוה, עתה אשיב את-שבות יעקוב, וריחמתי כל-בית ישראל; וקינאתי, לשם קודשי.  לט,כו ונשו, את-כלימתם, ואת-כל-מעלם, אשר מעלו-בי--בשבתם על-אדמתם לבטח, ואין מחריד.  לט,כז בשובבי אותם, מן-העמים, וקיבצתי אותם, מארצות אויביהם; ונקדשתי בם, לעיני הגויים רבים.  לט,כח וידעו, כי אני יהוה אלוהיהם, בהגלותי אותם אל-הגויים, וכינסתים על-אדמתם; ולא-אותיר עוד מהם, שם.  לט,כט ולא-אסתיר עוד פניי, מהם, אשר שפכתי את-רוחי על-בית ישראל, נאום אדוניי יהוה.  {פ}

מ,א בעשרים וחמש שנה לגלותנו בראש השנה בעשור לחודש, בארבע עשרה שנה, אחר, אשר הוכתה העיר--בעצם היום הזה, הייתה עליי יד-יהוה, ויבא אותי, שמה.  מ,ב במראות אלוהים, הביאני אל-ארץ ישראל; ויניחני, אל-הר גבוה מאוד, ועליו כמבנה-עיר, מנגב.  מ,ג ויבא אותי שמה, והנה-איש מראהו כמראה נחושת, ופתיל-פשתים בידו, וקנה המידה; והוא עומד, בשער.  מ,ד וידבר אליי האיש, בן-אדם ראה בעיניך ובאוזניך שמע ושים ליבך לכול אשר-אני מראה אותך--כי למען הראותך, הובאת הנה; הגד את-כל-אשר-אתה רואה, לבית ישראל.  מ,ה והנה חומה מחוץ לבית, סביב סביב; וביד האיש קנה המידה, שש-אמות באמה וטופח, וימד את-רוחב הבניין קנה אחד, וקומה קנה אחד.  מ,ו ויבוא, אל-שער אשר פניו דרך הקדימה, ויעל, במעלותיו; וימד את-סף השער, קנה אחד רוחב, ואת סף אחד, קנה אחד רוחב.  מ,ז והתא, קנה אחד אורך וקנה אחד רוחב, ובין התאים, חמש אמות; וסף השער מאצל אולם השער, מהבית--קנה אחד.  מ,ח וימד את-אולם השער, מהבית--קנה אחד.  מ,ט וימד את-אולם השער, שמונה אמות, ואיליו, שתיים אמות; ואולם השער, מהבית.  מ,י ותאי השער דרך הקדים, שלושה מפה ושלושה מפה--מידה אחת, לשלושתם; ומידה אחת לאילים, מפה ומפה.  מ,יא וימד את-רוחב פתח-השער, עשר אמות; אורך השער, שלוש עשרה אמות.  מ,יב וגבול לפני התאות, אמה אחת, ואמה-אחת גבול, מפה; והתא--שש-אמות מפה, ושש אמות מפה.  מ,יג וימד את-השער, מגג התא לגגו--רוחב, עשרים וחמש אמות:  פתח, נגד פתח.  מ,יד ויעש את-אילים, שישים אמה; ואל-איל, החצר, השער, סביב סביב.  מ,טו ועל, פני השער האיתון, על-לפני, אולם השער הפנימי--חמישים, אמה.  מ,טז וחלונות אטומות אל-התאים ואל איליהמה לפנימה לשער, סביב סביב, וכן, לאילמות; וחלונות סביב סביב, לפנימה, ואל-איל, תימורים.  מ,יז ויביאני, אל-החצר החיצונה, והנה לשכות וריצפה, עשוי לחצר סביב סביב:  שלושים לשכות, אל-הריצפה.  מ,יח והריצפה אל-כתף השערים, לעומת אורך השערים--הריצפה, התחתונה.  מ,יט וימד רוחב מלפני השער התחתונה לפני החצר הפנימי, מחוץ--מאה אמה:  הקדים, והצפון.  מ,כ והשער, אשר פניו דרך הצפון, לחצר, החיצונה--מדד אורכו, ורוחבו.  מ,כא ותאיו, שלושה מפה ושלושה מפה, ואיליו ואילמיו היה, כמידת השער הראשון:  חמישים אמה, אורכו, ורוחב, חמש ועשרים באמה.  מ,כב וחלוניו ואילמיו, ותימוריו, כמידת השער, אשר פניו דרך הקדים; ובמעלות שבע יעלו-בו, ואילמיו לפניהם.  מ,כג ושער, לחצר הפנימי, נגד השער, לצפון ולקדים; וימד משער אל-שער, מאה אמה.  מ,כד ויוליכני דרך הדרום, והנה-שער דרך הדרום; ומדד איליו ואילמיו, כמידות האלה.  מ,כה וחלונים לו ולאילמיו סביב סביב, כהחלונות האלה:  חמישים אמה, אורך, ורוחב, חמש ועשרים אמה.  מ,כו ומעלות שבעה עולותיו, ואילמיו לפניהם; ותימורים לו, אחד מפה ואחד מפה--אל-איליו.  מ,כז ושער לחצר הפנימי, דרך הדרום; וימד משער אל-השער דרך הדרום, מאה אמות.  מ,כח ויביאני אל-חצר הפנימי, בשער הדרום; וימד את-השער הדרום, כמידות האלה.  מ,כט ותאיו ואיליו ואילמיו, כמידות האלה, וחלונות לו ולאילמיו, סביב סביב--חמישים אמה, אורך, ורוחב, עשרים וחמש אמות.  מ,ל ואילמות, סביב סביב--אורך, חמש ועשרים אמה, ורוחב, חמש אמות.  מ,לא ואילמיו, אל-חצר החיצונה, ותימורים, אל-איליו; ומעלות שמונה, מעליו.  מ,לב ויביאני אל-החצר הפנימי, דרך הקדים; וימד את-השער, כמידות האלה.  מ,לג ותאיו ואיליו ואילמיו, כמידות האלה, וחלונות לו ולאילמיו, סביב סביב:  אורך, חמישים אמה, ורוחב, חמש ועשרים אמה.  מ,לד ואילמיו, לחצר החיצונה, ותימורים אל-איליו, מפה ומפה; ושמונה מעלות, מעליו.  מ,לה ויביאני, אל-שער הצפון; ומדד, כמידות האלה.  מ,לו תאיו איליו ואילמיו, וחלונות לו סביב סביב:  אורך, חמישים אמה, ורוחב, חמש ועשרים אמה.  מ,לז ואיליו, לחצר החיצונה, ותימורים אל-איליו, מפה ומפה; ושמונה מעלות, מעליו.  מ,לח ולשכה ופתחה, באילים השערים; שם, ידיחו את-העולה.  מ,לט ובאולם השער, שניים שולחנות מפה, ושניים שולחנות, מפה--לשחוט אליהם העולה, והחטאת והאשם.  מ,מ ואל-הכתף מחוצה, לעולה לפתח השער הצפונה, שניים, שולחנות; ואל-הכתף האחרת, אשר לאולם השער, שניים, שולחנות.  מ,מא ארבעה שולחנות מפה, וארבעה שולחנות מפה--לכתף השער:  שמונה שולחנות, אליהם ישחטו.  מ,מב וארבעה שולחנות לעולה אבני גזית, אורך אמה אחת וחצי ורוחב אמה אחת וחצי, וגובה, אמה אחת; אליהם, ויניחו את-הכלים אשר ישחטו את-העולה בם--והזבח.  מ,מג והשפתיים, טופח אחד מוכנים בבית--סביב סביב; ואל-השולחנות, בשר הקרבן.  מ,מד ומחוצה לשער הפנימי לשכות שרים, בחצר הפנימי אשר אל-כתף שער הצפון, ופניהם, דרך הדרום; אחד, אל-כתף שער הקדים, פני, דרך הצפון.  מ,מה וידבר, אליי:  זו הלשכה, אשר פניה דרך הדרום, לכוהנים, שומרי משמרת הבית.  מ,מו והלשכה, אשר פניה דרך הצפון, לכוהנים, שומרי משמרת המזבח:  המה בני-צדוק, הקרבים מבני-לוי אל-יהוה--לשרתו.  מ,מז וימד את-החצר אורך מאה אמה, ורוחב מאה אמה--מרובעת; והמזבח, לפני הבית.  מ,מח ויביאני, אל-אולם הבית, וימד איל אולם, חמש אמות מפה וחמש אמות מפה; ורוחב השער--שלוש אמות מפה, ושלוש אמות מפה.  מ,מט אורך האולם עשרים אמה, ורוחב עשתי עשרה אמה, ובמעלות, אשר יעלו אליו; ועמודים, אל-האילים, אחד מפה, ואחד מפה.  מא,א ויביאני, אל-ההיכל; וימד את-האילים, שש-אמות רוחב מפה ושש-אמות-רוחב מפה--רוחב האוהל.  מא,ב ורוחב הפתח, עשר אמות, וכתפות הפתח, חמש אמות מפה וחמש אמות מפה; וימד אורכו ארבעים אמה, ורוחב עשרים אמה.  מא,ג ובא לפנימה, וימד איל-הפתח שתיים אמות; והפתח שש אמות, ורוחב הפתח שבע אמות.  מא,ד וימד את-אורכו עשרים אמה, ורוחב עשרים אמה--אל-פני ההיכל; ויאמר אליי, זה קודש הקודשים.  מא,ה וימד קיר-הבית, שש אמות; ורוחב הצלע ארבע אמות סביב סביב, לבית--סביב.  מא,ו והצלעות צלע אל-צלע שלוש ושלושים פעמים, ובאות בקיר אשר-לבית לצלעות סביב סביב--להיות אחוזים; ולא-יהיו אחוזים, בקיר הבית.  מא,ז ורחבה ונסבה למעלה למעלה לצלעות, כי מוסב-הבית למעלה למעלה סביב סביב לבית--על-כן רוחב-לבית, למעלה; וכן התחתונה יעלה על-העליונה, לתיכונה.  מא,ח וראיתי לבית גובה, סביב סביב; מוסדות הצלעות מלוא הקנה, שש אמות אצילה.  מא,ט רוחב הקיר אשר-לצלע אל-החוץ, חמש אמות; ואשר מונח, בית צלעות אשר לבית.  מא,י ובין הלשכות רוחב עשרים אמה, סביב לבית--סביב סביב.  מא,יא ופתח הצלע, למונח--פתח אחד דרך הצפון, ופתח אחד לדרום; ורוחב מקום המונח, חמש אמות סביב סביב.  מא,יב והבניין אשר אל-פני הגזרה פאת דרך-הים, רוחב שבעים אמה, וקיר הבניין חמש-אמות רוחב, סביב סביב; ואורכו, תשעים אמה.  מא,יג ומדד את-הבית, אורך מאה אמה; והגזרה והבניה וקירותיה, אורך מאה אמה.  מא,יד ורוחב פני הבית והגזרה לקדים, מאה אמה.  מא,טו ומדד אורך-הבניין אל-פני הגזרה אשר על-אחריה ואתיקיה, מפה ומפה--מאה אמה; וההיכל, הפנימי, ואולמי, החצר.  מא,טז הסיפים והחלונים האטומות והאתיקים סביב, לשלושתם, נגד הסף שחיף עץ, סביב סביב; והארץ, עד-החלונות, והחלונות, מכוסות.  מא,יז על-מעל הפתח ועד-הבית הפנימי ולחוץ ואל-כל-הקיר סביב סביב, בפנימי ובחיצון--מידות.  מא,יח ועשוי כרובים, ותימורים; ותימורה בין-כרוב לכרוב, ושניים פנים לכרוב.  מא,יט ופני אדם אל-התימורה מפה, ופני-כפיר אל-התימורה מפה, עשוי אל-כל-הבית, סביב סביב.  מא,כ מהארץ עד-מעל הפתח, הכרובים והתימורים עשויים; וקיר, ההיכל.  מא,כא ההיכל, מזוזת רבועה; ופני הקודש, המראה כמראה.  מא,כב המזבח עץ שלוש אמות גבוה ואורכו שתיים-אמות, ומקצועותיו לו, ואורכו וקירותיו, עץ; וידבר אליי--זה השולחן, אשר לפני יהוה.  מא,כג ושתיים דלתות להיכל, ולקודש.  מא,כד ושתיים דלתות, לדלתות:  שתיים, מוסבות דלתות--שתיים לדלת אחת, ושתי דלתות לאחרת.  מא,כה ועשויה אליהן אל-דלתות ההיכל, כרובים ותימורים, כאשר עשויים, לקירות; ועב עץ אל-פני האולם, מהחוץ.  מא,כו וחלונים אטומות ותימורים מפה ומפה, אל-כתפות האולם; וצלעות הבית, והעובים.  מב,א ויוציאני, אל-החצר החיצונה--הדרך, דרך הצפון; ויביאני אל-הלשכה, אשר נגד הגזרה ואשר-נגד הבניין--אל-הצפון.  מב,ב אל-פני-אורך אמות המאה, פתח הצפון; והרוחב, חמישים אמות.  מב,ג נגד העשרים, אשר לחצר הפנימי, ונגד ריצפה, אשר לחצר החיצונה--אתיק אל-פני-אתיק, בשלישים.  מב,ד ולפני הלשכות מהלך עשר אמות רוחב, אל-הפנימית--דרך, אמה אחת; ופתחיהם, לצפון.  מב,ה והלשכות העליונות, קצורות:  כי-יוכלו אתיקים מהנה, מהתחתונות ומהתיכונות--בניין.  מב,ו כי משולשות, הנה, ואין להן עמודים, כעמודי החצרות; על-כן נאצל, מהתחתונות ומהתיכונות--מהארץ.  מב,ז וגדר אשר-לחוץ לעומת הלשכות, דרך החצר החיצונה אל-פני הלשכות--אורכו, חמישים אמה.  מב,ח כי-אורך הלשכות, אשר לחצר החיצונה--חמישים אמה; והנה על-פני ההיכל, מאה אמה.  מב,ט ומתחת, הלשכות האלה--המביא, מהקדים, בבואו להנה, מהחצר החיצונה.  מב,י ברוחב גדר החצר, דרך הקדים אל-פני הגזרה ואל-פני הבניין--לשכות.  מב,יא ודרך, לפניהם, כמראה הלשכות אשר דרך הצפון, כאורכן כן רוחבן; וכול, מוצאיהן, וכמשפטיהן, וכפתחיהן.  מב,יב וכפתחי הלשכות, אשר דרך הדרום, פתח, בראש דרך; דרך, בפני הגדרת הגינה, דרך הקדים, בבואן.  מב,יג ויאמר אליי, לשכות הצפון לשכות הדרום אשר אל-פני הגזרה, הנה לשכות הקודש אשר יאכלו-שם הכוהנים אשר-קרובים ליהוה, קודשי הקודשים:  שם יניחו קודשי הקודשים, והמנחה והחטאת והאשם--כי המקום, קדוש.  מב,יד בבואם הכוהנים, ולא-ייצאו מהקודש אל-החצר החיצונה, ושם יניחו בגדיהם אשר-ישרתו בהן, כי-קודש הנה; ולבשו בגדים אחרים, וקרבו אל-אשר לעם.  מב,טו וכילה, את-מידות הבית הפנימי, והוציאני דרך השער, אשר פניו דרך הקדים; ומדדו, סביב סביב.  מב,טז מדד רוח הקדים, בקנה המידה--חמש-מאות קנים בקנה המידה, סביב.  מב,יז מדד, רוח הצפון--חמש-מאות קנים בקנה המידה, סביב.  מב,יח את רוח הדרום, מדד--חמש-מאות קנים, בקנה המידה.  מב,יט סבב, אל-רוח הים; מדד חמש-מאות קנים, בקנה המידה.  מב,כ לארבע רוחות מדדו, חומה לו סביב סביב--אורך חמש מאות, ורוחב חמש מאות:  להבדיל, בין הקודש לחול.  מג,א ויוליכני, אל-השער--שער, אשר פונה דרך הקדים.  מג,ב והנה, כבוד אלוהי ישראל, בא, מדרך הקדים; וקולו, כקול מים רבים, והארץ, האירה מכבודו.  מג,ג וכמראה המראה אשר ראיתי, כמראה אשר-ראיתי בבואי לשחת את-העיר, ומראות, כמראה אשר ראיתי אל-נהר-כבר; ואפול, אל-פניי.  מג,ד וכבוד יהוה, בא אל-הבית, דרך שער, אשר פניו דרך הקדים.  מג,ה ותישאני רוח--ותביאני, אל-החצר הפנימי; והנה מלא כבוד-יהוה, הבית.  מג,ו ואשמע מידבר אליי, מהבית; ואיש, היה עומד אצלי.  מג,ז ויאמר אליי, בן-אדם את-מקום כיסאי ואת-מקום כפות רגליי, אשר אשכון-שם בתוך בני-ישראל, לעולם; ולא יטמאו עוד בית-ישראל שם קודשי המה ומלכיהם, בזנותם, ובפגרי מלכיהם, במותם.  מג,ח בתיתם סיפם את-סיפי, ומזוזתם אצל מזוזתי, והקיר, ביני וביניהם; וטימאו את-שם קודשי, בתועבותם אשר עשו, ואכל אותם, באפי.  מג,ט עתה ירחקו את-זנותם, ופגרי מלכיהם--ממני; ושכנתי בתוכם, לעולם.  {ס}

מג,י אתה בן-אדם, הגד את-בית-ישראל את-הבית, וייכלמו, מעוונותיהם; ומדדו, את-תוכנית.  מג,יא ואם-נכלמו מכול אשר-עשו, צורת הבית ותכונתו ומוצאיו ומובאיו וכל-צורותיו ואת כל-חוקותיו וכל-צורותיו וכל-תורותיו הודע אותם, וכתוב, לעיניהם; וישמרו את-כל-צורתו, ואת-כל-חוקותיו--ועשו אותם.  מג,יב זאת, תורת הבית:  על-ראש ההר כל-גבולו סביב סביב, קודש קודשים--הנה-זאת, תורת הבית.  מג,יג ואלה מידות המזבח באמות, אמה אמה וטופח; וחיק האמה ואמה-רוחב, וגבולה אל-שפתה סביב זרת האחד, וזה, גב המזבח.  מג,יד ומחיק הארץ עד-העזרה התחתונה, שתיים אמות, ורוחב, אמה אחת; ומהעזרה הקטנה עד-העזרה הגדולה, ארבע אמות, ורוחב, האמה.  מג,טו וההראל, ארבע אמות; ומהאריאל ולמעלה, הקרנות ארבע.  מג,טז והאריאל, שתים עשרה אורך, בשתים עשרה, רוחב:  רבוע, אל ארבעת רבעיו.  מג,יז והעזרה ארבע עשרה אורך, בארבע עשרה רוחב, אל, ארבעת רבעיה; והגבול סביב אותה חצי האמה, והחיק-לה אמה סביב, ומעלותיהו, פנות קדים.  מג,יח ויאמר אליי, בן-אדם כה אמר אדוניי יהוה, אלה חוקות המזבח, ביום היעשותו--להעלות עליו עולה, ולזרוק עליו דם.  מג,יט ונתת אל-הכוהנים הלויים אשר הם מזרע צדוק הקרובים אליי, נאום אדוניי יהוה--לשרתני:  פר בן-בקר, לחטאת.  מג,כ ולקחת מדמו, ונתת על-ארבע קרנותיו ואל-ארבע פינות העזרה, ואל-הגבול, סביב; וחיטאת אותו, וכיפרתהו.  מג,כא ולקחת, את הפר החטאת; ושרפו במפקד הבית, מחוץ למקדש.  מג,כב וביום, השני, תקריב שעיר-עיזים תמים, לחטאת; וחיטאו, את-המזבח, כאשר חיטאו, בפר.  מג,כג בכלותך, מחטא--תקריב פר בן-בקר תמים, ואיל מן-הצאן תמים.  מג,כד והקרבתם, לפני יהוה; והשליכו הכוהנים עליהם מלח, והעלו אותם עולה ליהוה.  מג,כה שבעת ימים, תעשה שעיר-חטאת ליום; ופר בן-בקר ואיל מן-הצאן, תמימים יעשו.  מג,כו שבעת ימים, יכפרו את-המזבח, וטיהרו, אותו; ומילאו, ידיו.  מג,כז ויכלו, את-הימים;  {ס}  והיה ביום השמיני והלאה, יעשו הכוהנים על-המזבח את-עולותיכם ואת-שלמיכם, ורציתי אתכם, נאום אדוניי יהוה.  {ס}

מד,א וישב אותי, דרך שער המקדש החיצון, הפונה, קדים; והוא, סגור.  מד,ב ויאמר אליי יהוה, השער הזה סגור יהיה לא ייפתח ואיש לא-יבוא בו--כי יהוה אלוהי-ישראל, בא בו; והיה, סגור.  מד,ג את-הנשיא, נשיא הוא יישב-בו לאכול-לחם--לפני יהוה; מדרך אולם השער יבוא, ומדרכו ייצא.  מד,ד ויביאני דרך-שער הצפון, אל-פני הבית, וארא, והנה מלא כבוד-יהוה את-בית יהוה; ואפול, אל-פניי.  מד,ה ויאמר אליי יהוה, בן-אדם שים ליבך וראה בעיניך ובאוזניך שמע את כל-אשר אני מדבר אותך, לכל-חוקות בית-יהוה, ולכל-תורותיו; ושמת ליבך למבוא הבית, בכול מוצאי המקדש.  מד,ו ואמרת אל-מרי אל-בית ישראל, כה אמר אדוניי יהוה:  רב-לכם מכל-תועבותיכם, בית ישראל.  מד,ז בהביאכם בני-נכר, ערלי-לב וערלי בשר, להיות במקדשי, לחללו את-ביתי--בהקריבכם את-לחמי, חלב ודם, ויפרו את-בריתי, אל כל-תועבותיכם.  מד,ח ולא שמרתם, משמרת קודשיי; ותשימון, לשומרי משמרתי במקדשי--לכם.  {ס}

מד,ט כה-אמר, אדוניי יהוה, כל-בן-נכר ערל לב וערל בשר, לא יבוא אל-מקדשי:  לכל-בן-נכר--אשר, בתוך בני ישראל.  מד,י כי אם-הלויים, אשר רחקו מעליי, בתעות ישראל אשר תעו מעליי, אחרי גילוליהם; ונשאו, עוונם.  מד,יא והיו במקדשי, משרתים, פקודות אל-שערי הבית, ומשרתים את-הבית; המה ישחטו את-העולה ואת-הזבח, לעם, והמה יעמדו לפניהם, לשרתם.  מד,יב יען, אשר ישרתו אותם לפני גילוליהם, והיו לבית-ישראל, למכשול עוון; על-כן נשאתי ידי עליהם, נאום אדוניי יהוה, ונשאו, עוונם.  מד,יג ולא-ייגשו אליי, לכהן לי, ולגשת על-כל-קודשיי, אל-קודשי הקודשים; ונשאו, כלימתם, ותועבותם, אשר עשו.  מד,יד ונתתי אותם, שומרי משמרת הבית--לכול, עבודתו, ולכול אשר ייעשה, בו.  {פ}

מד,טו והכוהנים הלויים בני צדוק, אשר שמרו את-משמרת מקדשי בתעות בני-ישראל מעליי--המה יקרבו אליי, לשרתני; ועמדו לפניי, להקריב לי חלב ודם--נאום, אדוניי יהוה.  מד,טז המה יבואו אל-מקדשי, והמה יקרבו אל-שולחני--לשרתני; ושמרו, את-משמרתי.  מד,יז והיה, בבואם אל-שערי החצר הפנימית, בגדי פשתים, ילבשו; ולא-יעלה עליהם, צמר, בשרתם בשערי החצר הפנימית, וביתה.  מד,יח פארי פשתים, יהיו על-ראשם, ומכנסי פשתים, יהיו על-מותניהם:  לא יחגרו, ביזע.  מד,יט ובצאתם אל-החצר החיצונה אל-החצר החיצונה, אל-העם, יפשטו את-בגדיהם אשר-המה משרתם בם, והניחו אותם בלשכות הקודש; ולבשו בגדים אחרים, ולא-יקדשו את-העם בבגדיהם.  מד,כ וראשם לא יגלחו, ופרע לא ישלחו; כסום יכסמו, את-ראשיהם.  מד,כא ויין לא-ישתו, כל-כוהן, בבואם, אל-החצר הפנימית.  מד,כב ואלמנה, וגרושה, לא-יקחו להם, לנשים:  כי אם-בתולות, מזרע בית ישראל, והאלמנה אשר תהיה אלמנה, מכוהן ייקחו.  מד,כג ואת-עמי יורו, בין קודש לחול; ובין-טמא לטהור, יודיעום.  מד,כד ועל-ריב, המה יעמדו למשפט--במשפטיי, ישפטוהו; ואת-תורותיי ואת-חוקותיי, בכל-מועדיי ישמורו, ואת-שבתותיי, יקדשו.  מד,כה ואל-מת אדם, לא יבוא לטומאה:  כי אם-לאב ולאם ולבן ולבת לאח, ולאחות אשר-לא-הייתה לאיש--ייטמאו.  מד,כו ואחרי, טוהרתו--שבעת ימים, יספרו-לו.  מד,כז וביום בואו אל-הקודש אל-החצר הפנימית, לשרת בקודש, יקריב, חטאתו--נאום, אדוניי יהוה.  מד,כח והייתה להם לנחלה, אני נחלתם; ואחוזה, לא-תיתנו להם בישראל--אני, אחוזתם.  מד,כט המנחה והחטאת והאשם, המה יאכלום; וכל-חרם בישראל, להם יהיה.  מד,ל וראשית כל-ביכורי כול וכל-תרומת כול, מכול תרומותיכם--לכוהנים, יהיה; וראשית עריסותיכם תיתנו לכוהן, להניח ברכה אל-ביתך.  מד,לא כל-נבילה וטריפה, מן-העוף ומן-הבהמה--לא יאכלו, הכוהנים.  {פ}

מה,א ובהפילכם את-הארץ בנחלה, תרימו תרומה ליהוה קודש מן-הארץ--אורך חמישה ועשרים אלף אורך, ורוחב עשרה אלף:  קודש-הוא בכל-גבולה, סביב.  מה,ב יהיה מזה אל-הקודש, חמש מאות בחמש מאות מרובע סביב; וחמישים אמה, מגרש לו סביב.  מה,ג ומן-המידה הזאת, תמוד, אורך חמישה ועשרים אלף, ורוחב עשרת אלפים; ובו-יהיה המקדש, קודש קודשים.  מה,ד קודש מן-הארץ הוא, לכוהנים משרתי המקדש יהיה, הקרבים, לשרת את-יהוה; והיה להם מקום לבתים, ומקדש למקדש.  מה,ה וחמישה ועשרים אלף אורך, ועשרת אלפים רוחב; והיה ללויים משרתי הבית להם, לאחוזה--עשרים לשכות.  מה,ו ואחוזת העיר תיתנו, חמשת אלפים רוחב, ואורך חמישה ועשרים אלף, לעומת תרומת הקודש--לכל-בית ישראל, יהיה.  מה,ז ולנשיא מזה ומזה לתרומת הקודש ולאחוזת העיר, אל-פני תרומת-הקודש ואל-פני אחוזת העיר, מפאת-ים ימה, ומפאת-קדמה קדימה; ואורך, לעמות אחד החלקים, מגבול ים, אל-גבול קדימה.  מה,ח לארץ יהיה-לו לאחוזה, בישראל; ולא-יונו עוד נשיאיי את-עמי, והארץ ייתנו לבית-ישראל לשבטיהם.  {פ}

מה,ט כה-אמר אדוניי יהוה, רב-לכם נשיאי ישראל--חמס ושוד הסירו, ומשפט וצדקה עשו; הרימו גרושותיכם מעל עמי, נאום אדוניי יהוה.  מה,י מאזני-צדק ואיפת-צדק ובת-צדק, יהי לכם.  מה,יא האיפה והבת, תוכן אחד יהיה--לשאת, מעשר החומר הבת; ועשירית החומר האיפה, אל-החומר יהיה מתכונתו.  מה,יב והשקל, עשרים גרה; עשרים שקלים חמישה ועשרים שקלים, עשרה וחמישה שקל--המנה, יהיה לכם.  מה,יג זאת התרומה, אשר תרימו:  שישית האיפה, מחומר החיטים, ושישיתם האיפה, מחומר השעורים.  מה,יד וחוק השמן הבת השמן, מעשר הבת מן-הכור--עשרת הבתים, חומר:  כי-עשרת הבתים, חומר.  מה,טו ושה-אחת מן-הצאן מן-המאתיים ממשקה ישראל, למנחה ולעולה ולשלמים--לכפר עליהם, נאום אדוניי יהוה.  {פ}

מה,טז כול העם הארץ, יהיו אל-התרומה הזאת, לנשיא, בישראל.  מה,יז ועל-הנשיא יהיה, העולות והמנחה והנסך, בחגים ובחודשים ובשבתות, בכל-מועדי בית ישראל:  הוא-יעשה את-החטאת ואת-המנחה, ואת-העולה ואת-השלמים, לכפר, בעד בית-ישראל.  {ס}

מה,יח כה-אמר, אדוניי יהוה, בראשון באחד לחודש, תיקח פר-בן-בקר תמים; וחיטאת, את-המקדש.  מה,יט ולקח הכוהן מדם החטאת, ונתן אל-מזוזת הבית, ואל-ארבע פינות העזרה, למזבח; ועל-מזוזת--שער, החצר הפנימית.  מה,כ וכן תעשה בשבעה בחודש, מאיש שוגה ומפתי; וכיפרתם, את-הבית.  מה,כא בראשון בארבעה עשר יום, לחודש, יהיה לכם, הפסח; חג--שבועות ימים, מצות ייאכל.  מה,כב ועשה הנשיא, ביום ההוא, בעדו, ובעד כל-עם הארץ--פר, חטאת.  מה,כג ושבעת ימי-החג יעשה עולה ליהוה, שבעת פרים ושבעת אילים תמימים ליום, שבעת, הימים; וחטאת, שעיר עיזים ליום.  מה,כד ומנחה, איפה לפר ואיפה לאיל--יעשה; ושמן, הין לאיפה.  מה,כה בשביעי בחמישה עשר יום לחודש, בחג, יעשה כאלה, שבעת הימים:  כחטאת, כעולה, וכמנחה, וכשמן.  {ס}

מו,א כה-אמר, אדוניי יהוה, שער החצר הפנימית הפונה קדים, יהיה סגור ששת ימי המעשה; וביום השבת ייפתח, וביום החודש ייפתח.  מו,ב ובא הנשיא דרך אולם השער מחוץ, ועמד על-מזוזת השער, ועשו הכוהנים את-עולתו ואת-שלמיו, והשתחווה על-מפתן השער ויצא; והשער לא-ייסגר, עד-הערב.  מו,ג והשתחוו עם-הארץ, פתח השער ההוא, בשבתות, ובחודשים--לפני, יהוה.  מו,ד והעולה, אשר-יקרב הנשיא ליהוה:  ביום השבת, שישה כבשים תמימים--ואיל תמים.  מו,ה ומנחה איפה לאיל, ולכבשים מנחה מתת ידו; ושמן, הין לאיפה.  {ס}

מו,ו וביום החודש, פר בן-בקר תמימים; וששת כבשים ואיל, תמימים יהיו.  מו,ז ואיפה לפר ואיפה לאיל, יעשה מנחה, ולכבשים, כאשר תשיג ידו; ושמן, הין לאיפה.  מו,ח ובבוא, הנשיא--דרך אולם השער יבוא, ובדרכו ייצא.  מו,ט ובבוא עם-הארץ לפני יהוה, במועדים, הבא דרך-שער צפון להשתחוות ייצא דרך-שער נגב, והבא דרך-שער נגב ייצא דרך-שער צפונה:  לא ישוב, דרך השער אשר-בא בו--כי נכחו, ייצא.  מו,י והנשיא--בתוכם בבואם יבוא, ובצאתם ייצאו.  מו,יא ובחגים ובמועדים, תהיה המנחה איפה לפר ואיפה לאיל, ולכבשים, מתת ידו; ושמן, הין לאיפה.  {פ}

מו,יב וכי-יעשה הנשיא נדבה עולה או-שלמים, נדבה ליהוה, ופתח לו את-השער הפונה קדים, ועשה את-עולתו ואת-שלמיו כאשר יעשה ביום השבת; ויצא וסגר את-השער, אחרי צאתו.  מו,יג וכבש בן-שנתו תמים, תעשה עולה ליום--ליהוה:  בבוקר בבוקר, תעשה אותו.  מו,יד ומנחה תעשה עליו בבוקר בבוקר, שישית האיפה, ושמן שלישית ההין, לרוס את-הסולת:  מנחה, ליהוה--חוקות עולם, תמיד.  מו,טו יעשו את-הכבש ואת-המנחה ואת-השמן, בבוקר בבוקר:  עולת, תמיד.  {ס}

מו,טז כה-אמר אדוניי יהוה, כי-ייתן הנשיא מתנה לאיש מבניו--נחלתו היא, לבניו תהיה:  אחוזתם היא, בנחלה.  {ס}

מו,יז וכי-ייתן מתנה מנחלתו, לאחד מעבדיו--והייתה לו עד-שנת הדרור, ושבת לנשיא; אך, נחלתו--בניו, להם תהיה.  מו,יח ולא-ייקח הנשיא מנחלת העם, להונותם מאחוזתם--מאחוזתו, ינחיל את-בניו:  למען אשר לא-יפוצו עמי, איש מאחוזתו.  מו,יט ויביאני במבוא, אשר על-כתף השער, אל-הלשכות הקודש אל-הכוהנים, הפונות צפונה; והנה-שם מקום, בירכתיים ימה.  מו,כ ויאמר אליי--זה המקום אשר יבשלו-שם הכוהנים, את-האשם ואת-החטאת:  אשר יאפו את-המנחה, לבלתי הוציא אל-החצר החיצונה לקדש את-העם.  מו,כא ויוציאני, אל-החצר החיצונה, ויעבירני, אל-ארבעת מקצועי החצר; והנה חצר במקצוע החצר, חצר במקצוע החצר.  מו,כב בארבעת מקצועות החצר, חצרות קטורות--ארבעים אורך, ושלושים רוחב:  מידה אחת, לארבעתם מהוקצעות.  מו,כג וטור סביב בהם סביב, לארבעתם; ומבשלות עשוי, מתחת הטירות סביב.  מו,כד ויאמר, אליי:  אלה בית המבשלים, אשר יבשלו-שם משרתי הבית את-זבח העם.  מז,א וישיבני, אל-פתח הבית, והנה-מים יוצאים מתחת מפתן הבית קדימה, כי-פני הבית קדים; והמים יורדים, מתחת מכתף הבית הימנית, מנגב, למזבח.  מז,ב ויוציאני, דרך-שער צפונה, ויסיבני דרך חוץ, אל-שער החוץ דרך הפונה קדים; והנה-מים מפכים, מן-הכתף הימנית.  מז,ג בצאת-האיש קדים, וקו בידו; וימד אלף באמה, ויעבירני במים מי אופסיים.  מז,ד וימד אלף, ויעבירני במים מים ברכיים; וימד אלף, ויעבירני מי מותניים.  מז,ה וימד אלף--נחל, אשר לא-אוכל לעבור:  כי-גאו המים מי שחו, נחל אשר לא-ייעבר.  מז,ו ויאמר אליי, הראית בן-אדם; ויוליכני וישיבני, שפת הנחל.  מז,ז בשובני--והנה אל-שפת הנחל, עץ רב מאוד:  מזה, ומזה.  מז,ח ויאמר אליי, המים האלה יוצאים אל-הגלילה הקדמונה, וירדו, על-הערבה; ובאו הימה, אל-הימה המוצאים ונרפו המים.  מז,ט והיה כל-נפש חיה אשר-ישרוץ אל כל-אשר יבוא שם נחליים, יחיה, והיה הדגה, רבה מאוד:  כי באו שמה המים האלה, ויירפאו וחי--כול אשר-יבוא שמה, הנחל.  מז,י והיה עמדו עליו דווגים, מעין גדי ועד-עין עגליים--משטוח לחרמים, יהיו; למינה תהיה דגתם, כדגת הים הגדול רבה מאוד.  מז,יא ביצותיו וגבאיו ולא יירפאו, למלח ניתנו.  מז,יב ועל-הנחל יעלה על-שפתו מזה ומזה כל-עץ-מאכל לא-ייבול עלהו ולא-ייתום פרייו, לחודשיו יבכר--כי מימיו, מן-המקדש המה יוצאים; והיה פרייו למאכל, ועלהו לתרופה.  {פ}

מז,יג כה אמר, אדוניי יהוה, גה גבול אשר תתנחלו את-הארץ, לשני עשר שבטי ישראל--יוסף, חבלים.  מז,יד ונחלתם אותה, איש כאחיו, אשר נשאתי את-ידי, לתיתה לאבותיכם; ונפלה הארץ הזאת, לכם--בנחלה.  מז,טו וזה, גבול הארץ:  לפאת צפונה מן-הים הגדול, הדרך חתלון--לבוא צדדה.  מז,טז חמת ברותה, סבריים, אשר בין-גבול דמשק, ובין גבול חמת; חצר, התיכון, אשר, אל-גבול חוורן.  מז,יז והיה גבול מן-הים, חצר עינון גבול דמשק, וצפון צפונה, וגבול חמת; ואת, פאת צפון.  מז,יח ופאת קדים מבין חוורן ומבין-דמשק ומבין הגלעד ומבין ארץ ישראל, הירדן--מגבול על-הים הקדמוני, תמודו; ואת, פאת קדימה.  מז,יט ופאת, נגב תימנה, מתמר עד-מי מריבות קדש, נחלה אל-הים הגדול; ואת פאת-תימנה, נגבה.  מז,כ ופאת-ים, הים הגדול, מגבול, עד-נוכח לבוא חמת; זאת, פאת-ים.  מז,כא וחילקתם את-הארץ הזאת, לכם--לשבטי ישראל.  מז,כב והיה, תפילו אותה בנחלה, לכם ולהגרים הגרים בתוככם, אשר-הולידו בנים בתוככם; והיו לכם, כאזרח בבני ישראל--איתכם ייפלו בנחלה, בתוך שבטי ישראל.  מז,כג והיה בשבט, אשר-גר הגר איתו--שם תיתנו נחלתו, נאום אדוניי יהוה.  {פ}

מח,א ואלה, שמות השבטים:  מקצה צפונה אל-יד דרך-חתלון לבוא-חמת חצר עינן גבול דמשק צפונה, אל-יד חמת, והיו-לו פאת-קדים הים, דן אחד.  מח,ב ועל גבול דן, מפאת קדים עד-פאת-ימה--אשר אחד.  מח,ג ועל גבול אשר, מפאת קדימה ועד-פאת-ימה--נפתלי אחד.  מח,ד ועל גבול נפתלי, מפאת קדימה עד-פאת-ימה--מנשה אחד.  מח,ה ועל גבול מנשה, מפאת קדימה עד-פאת-ימה--אפריים אחד.  מח,ו ועל גבול אפריים, מפאת קדים ועד-פאת-ימה--ראובן אחד.  מח,ז ועל גבול ראובן, מפאת קדים עד-פאת-ימה--יהודה אחד.  מח,ח ועל גבול יהודה, מפאת קדים עד-פאת-ימה--תהיה התרומה אשר-תרימו חמישה ועשרים אלף רוחב, ואורך כאחד החלקים מפאת קדימה עד-פאת-ימה, והיה המקדש, בתוכו.  מח,ט התרומה, אשר תרימו ליהוה--אורך, חמישה ועשרים אלף, ורוחב, עשרת אלפים.  מח,י ולאלה תהיה תרומת-הקודש, לכוהנים--צפונה חמישה ועשרים אלף וימה רוחב עשרת אלפים, וקדימה רוחב עשרת אלפים ונגבה אורך חמישה ועשרים אלף; והיה מקדש-יהוה, בתוכו.  מח,יא לכוהנים המקודש מבני צדוק, אשר שמרו משמרתי--אשר לא-תעו, בתעות בני ישראל, כאשר תעו, הלויים.  מח,יב והייתה להם תרומייה מתרומת הארץ, קודש קודשים--אל-גבול, הלויים.  מח,יג והלויים, לעומת גבול הכוהנים, חמישה ועשרים אלף אורך, ורוחב עשרת אלפים; כל-אורך, חמישה ועשרים אלף, ורוחב, עשרת אלפים.  מח,יד ולא-ימכרו ממנו, ולא ימר ולא יעביר--ראשית הארץ:  כי-קודש, ליהוה.  מח,טו וחמשת אלפים הנותר ברוחב, על-פני חמישה ועשרים אלף--חול-הוא לעיר, למושב ולמגרש; והייתה העיר, בתוכו.  מח,טז ואלה, מידותיה--פאת צפון חמש מאות וארבעת אלפים, ופאת-נגב חמש מאות וארבעת אלפים; ומפאת קדים, חמש מאות וארבעת אלפים, ופאת-ימה, חמש מאות וארבעת אלפים.  מח,יז והיה מגרש, לעיר--צפונה חמישים ומאתיים, ונגבה חמישים ומאתיים; וקדימה חמישים ומאתיים, וימה חמישים ומאתיים.  מח,יח והנותר באורך לעומת תרומת הקודש, עשרת אלפים קדימה ועשרת אלפים ימה, והיה, לעומת תרומת הקודש; והייתה תבואתו ללחם, לעובדי העיר.  מח,יט והעובד, העיר--יעבדוהו, מכול שבטי ישראל.  מח,כ כל-התרומה, חמישה ועשרים אלף, בחמישה ועשרים, אלף:  רביעית, תרימו את-תרומת הקודש, אל-אחוזת, העיר.  מח,כא והנותר לנשיא מזה ומזה לתרומת-הקודש ולאחוזת העיר אל-פני חמישה ועשרים אלף תרומה, עד-גבול קדימה, וימה על-פני חמישה ועשרים אלף על-גבול ימה, לעומת חלקים לנשיא; והייתה תרומת הקודש, ומקדש הבית בתוכו.  מח,כב ומאחוזת הלויים ומאחוזת העיר, בתוך אשר לנשיא יהיה:  בין גבול יהודה, ובין גבול בנימין--לנשיא, יהיה.  מח,כג ויתר, השבטים:  מפאת קדימה עד-פאת-ימה, בנימין אחד.  מח,כד ועל גבול בנימין, מפאת קדימה עד-פאת-ימה--שמעון אחד.  מח,כה ועל גבול שמעון, מפאת קדימה עד-פאת-ימה--יששכר אחד.  מח,כו ועל גבול יששכר, מפאת קדימה עד-פאת-ימה--זבולון אחד.  מח,כז ועל גבול זבולון, מפאת קדימה עד-פאת-ימה--גד אחד.  מח,כח ועל גבול גד, אל-פאת נגב תימנה:  והיה גבול מתמר, מי מריבת קודש, נחלה, על-הים הגדול.  מח,כט זאת הארץ אשר-תפילו מנחלה, לשבטי ישראל; ואלה, מחלקותם--נאום, אדוניי יהוה.  {ס}

מח,ל ואלה, תוצאות העיר:  מפאת צפון, חמש מאות וארבעת אלפים מידה.  מח,לא ושערי העיר, על-שמות שבטי ישראל, שערים שלושה, צפונה--שער ראובן אחד, שער יהודה אחד, שער לוי, אחד.  מח,לב ואל-פאת קדימה, חמש מאות וארבעת אלפים, ושערים, שלושה--ושער יוסף אחד, שער בנימין אחד, שער דן, אחד.  מח,לג ופאת-נגבה, חמש מאות וארבעת אלפים מידה, ושערים, שלושה--שער שמעון אחד, שער יששכר אחד, שער זבולון, אחד.  מח,לד פאת-ימה, חמש מאות וארבעת אלפים, שעריהם, שלושה--שער גד אחד, שער אשר אחד, שער נפתלי, אחד.  מח,לה סביב, שמונה עשר אלף; ושם-העיר מיום, יהוה שמה.  {ש}

הושע

א,א דבר-יהוה אשר היה, אל-הושע בן-בארי, בימי עוזייה יותם אחז יחזקייה, מלכי יהודה--ובימי ירובעם בן-יואש, מלך ישראל.  א,ב תחילת דיבר-יהוה, בהושע:  {פ}
 
ויאמר יהוה אל-הושע, לך קח-לך אשת זנונים וילדי זנונים--כי-זנה תזנה הארץ, מאחרי יהוה.  א,ג וילך, וייקח, את-גומר, בת-דבליים; ותהר ותלד-לו, בן.  א,ד ויאמר יהוה אליו, קרא שמו יזרעאל:  כי-עוד מעט, ופקדתי את-דמי יזרעאל על-בית יהוא, והשבתי, ממלכות בית ישראל.  א,ה והיה, ביום ההוא; ושברתי את-קשת ישראל, בעמק יזרעאל.  א,ו ותהר עוד, ותלד בת, ויאמר לו, קרא שמה לא רוחמה:  כי לא אוסיף עוד, ארחם את-בית ישראל--כי-נשוא אשא, להם.  א,ז ואת-בית יהודה ארחם, והושעתים ביהוה אלוהיהם; ולא אושיעם, בקשת ובחרב ובמלחמה, בסוסים, ובפרשים.  א,ח ותגמול, את-לא רוחמה; ותהר, ותלד בן.  א,ט ויאמר, קרא שמו לא עמי:  כי אתם לא עמי, ואנוכי לא-אהיה לכם.  {פ}

ב,א והיה מספר בני-ישראל, כחול הים, אשר לא-יימד, ולא ייספר; והיה במקום אשר-ייאמר להם, לא-עמי אתם, ייאמר להם, בני אל-חי.  ב,ב ונקבצו בני-יהודה ובני-ישראל, יחדיו, ושמו להם ראש אחד, ועלו מן-הארץ:  כי גדול, יום יזרעאל.  ב,ג אמרו לאחיכם, עמי; ולאחותיכם, רוחמה.  ב,ד ריבו באימכם, ריבו--כי-היא לא אשתי, ואנוכי לא אישה; ותסר זנוניה מפניה, ונאפופיה מבין שדיה.  ב,ה פן-אפשיטנה ערומה--והצגתיה, כיום היוולדה; ושמתיה כמדבר, ושתיה כארץ צייה, והמיתיה, בצמא.  ב,ו ואת-בניה, לא ארחם:  כי-בני זנונים, המה.  ב,ז כי זנתה אימם, הובישה הורתם:  כי אמרה, אלכה אחרי מאהביי נותני לחמי ומימיי, צמרי ופשתי, שמני ושיקויי.  ב,ח לכן הנני-שך את-דרכך, בסירים; וגדרתי את-גדרה, ונתיבותיה לא תמצא.  ב,ט ורידפה את-מאהביה ולא-תשיג אותם, וביקשתם ולא תמצא; ואמרה, אלכה ואשובה אל-אישי הראשון--כי טוב לי אז, מעתה.  ב,י והיא, לא ידעה, כי אנוכי נתתי לה, הדגן והתירוש והיצהר; וכסף הרביתי לה וזהב, עשו לבעל.  ב,יא לכן אשוב--ולקחתי דגני בעיתו, ותירושי במועדו; והצלתי צמרי ופשתי, לכסות את-ערוותה.  ב,יב ועתה אגלה את-נבלותה, לעיני מאהביה; ואיש, לא-יצילנה מידי.  ב,יג והשבתי, כל-משושה, חגה, חודשה ושבתה--וכול, מועדה.  ב,יד והשימותי, גפנה ותאנתה, אשר אמרה אתנה המה לי, אשר נתנו-לי מאהביי; ושמתים ליער, ואכלתם חית השדה.  ב,טו ופקדתי עליה, את-ימי הבעלים אשר תקטיר להם, ותעד נזמה וחלייתה, ותלך אחרי מאהביה; ואותי שכחה, נאום-יהוה.  {ס}

ב,טז לכן, הנה אנוכי מפתיה, והולכתיה, המדבר; ודיברתי, על-ליבה.  ב,יז ונתתי לה את-כרמיה משם, ואת-עמק עכור לפתח תקווה; וענתה שמה כימי נעוריה, וכיום עלותה מארץ-מצריים.  ב,יח והיה ביום-ההוא נאום-יהוה, תקראי אישי; ולא-תקראי-לי עוד, בעלי.  ב,יט והסירותי את-שמות הבעלים, מפיה; ולא-ייזכרו עוד, בשמם.  ב,כ וכרתי להם ברית, ביום ההוא, עם-חית השדה ועם-עוף השמיים, ורמש האדמה; וקשת וחרב ומלחמה אשבור מן-הארץ, והשכבתים לבטח.  ב,כא ואירשתיך לי, לעולם; ואירשתיך לי בצדק ובמשפט, ובחסד וברחמים.  ב,כב ואירשתיך לי, באמונה; וידעת, את-יהוה.  {פ}

ב,כג והיה ביום ההוא, אענה נאום-יהוה--אענה, את-השמיים; והם, יענו את-הארץ.  ב,כד והארץ תענה, את-הדגן ואת-התירוש ואת-היצהר; והם, יענו את-יזרעאל.  ב,כה וזרעתיה לי בארץ, וריחמתי את-לא רוחמה; ואמרתי ללא-עמי עמי-אתה, והוא יאמר אלוהיי.  {פ}

ג,א ויאמר יהוה אליי, עוד לך אהב-אישה, אהובת ריע, ומנאפת:  כאהבת יהוה, את-בני ישראל, והם פונים אל-אלוהים אחרים, ואוהבי אשישי ענבים.  ג,ב ואכרהא לי, בחמישה עשר כסף; וחומר שעורים, ולתך שעורים.  ג,ג ואומר אליה, ימים רבים תשבי לי--לא תזני, ולא תהיי לאיש; וגם-אני, אלייך.  ג,ד כי ימים רבים, יישבו בני ישראל--אין מלך ואין שר, ואין זבח ואין מצבה; ואין איפוד, ותרפים.  ג,ה אחר, ישובו בני ישראל, וביקשו את-יהוה אלוהיהם, ואת דויד מלכם; ופחדו אל-יהוה ואל-טובו, באחרית הימים.  {פ}

ד,א שמעו דבר-יהוה, בני ישראל:  כי ריב ליהוה, עם-יושבי הארץ--כי אין-אמת ואין-חסד ואין-דעת אלוהים, בארץ.  ד,ב אלה וכחש, ורצוח וגנוב ונאוף; פרצו, ודמים בדמים נגעו.  ד,ג על-כן תאבל הארץ, ואומלל כל-יושב בה, בחית השדה, ובעוף השמיים; וגם-דגי הים, ייאספו.  ד,ד אך איש אל-ירב, ואל-יוכח איש; ועמך, כמריבי כוהן.  ד,ה וכשלת היום, וכשל גם-נביא עימך לילה; ודמיתי, אימך.  ד,ו נדמו עמי, מבלי הדעת:  כי-אתה הדעת מאסת, ואמאסך מכהן לי, ותשכח תורת אלוהיך, אשכח בניך גם-אני.  ד,ז כרובם, כן חטאו-לי; כבודם, בקלון אמיר.  ד,ח חטאת עמי, יאכלו; ואל-עוונם, ישאו נפשו.  ד,ט והיה כעם, ככוהן; ופקדתי עליו דרכיו, ומעלליו אשיב לו.  ד,י ואכלו ולא ישבעו, הזנו ולא יפרוצו:  כי-את-יהוה עזבו, לשמור.  ד,יא זנות ויין ותירוש, ייקח-לב.  ד,יב עמי בעצו ישאל, ומקלו יגיד לו:  כי רוח זנונים התעה, ויזנו מתחת אלוהיהם.  ד,יג על-ראשי ההרים יזבחו, ועל-הגבעות יקטרו, תחת אלון ולבנה ואלה, כי טוב צילה; על-כן, תזנינה בנותיכם, וכלותיכם, תנאפנה.  ד,יד לא-אפקוד על-בנותיכם כי תזנינה, ועל-כלותיכם כי תנאפנה--כי-הם עם-הזונות יפרדו, ועם-הקדשות יזבחו; ועם לא-יבין, יילבט.  ד,טו אם-זונה אתה ישראל, אל-יאשם יהודה; ואל-תבואו הגלגל, ואל-תעלו בית אוון, ואל-תישבעו, חי-יהוה.  ד,טז כי כפרה סוררה, סרר ישראל; עתה ירעם יהוה, ככבש במרחב.  ד,יז חבור עצבים אפריים, הנח-לו.  ד,יח סר, סובאם; הזנה הזנו, אהבו הבו קלון מגיניה.  ד,יט צרר רוח אותה, בכנפיה; ויבושו, מזבחותם.  {פ}

ה,א שמעו-זאת הכוהנים והקשיבו בית ישראל, ובית המלך האזינו--כי לכם, המשפט:  כי-פח הייתם למצפה, ורשת פרושה על-תבור.  ה,ב ושחטה שטים, העמיקו; ואני, מוסר לכולם.  ה,ג אני ידעתי אפריים, וישראל לא-נכחד ממני:  כי עתה הזנית אפריים, נטמא ישראל.  ה,ד לא ייתנו מעלליהם, לשוב אל-אלוהיהם:  כי רוח זנונים בקרבם, ואת-יהוה לא ידעו.  ה,ה וענה גאון-ישראל, בפניו; וישראל ואפריים, ייכשלו בעוונם--כשל גם-יהודה, עימם.  ה,ו בצאנם ובבקרם, ילכו לבקש את-יהוה--ולא ימצאו:  חלץ, מהם.  ה,ז ביהוה בגדו, כי-בנים זרים ילדו; עתה יאכלם חודש, את-חלקיהם.  {ס}

ה,ח תקעו שופר בגבעה, חצוצרה ברמה; הריעו בית אוון, אחריך בנימין.  ה,ט אפריים לשמה תהיה, ביום תוכחה; בשבטי, ישראל, הודעתי, נאמנה.  ה,י היו שרי יהודה, כמסיגי גבול; עליהם, אשפוך כמים עברתי.  ה,יא עשוק אפריים, רצוץ משפט:  כי הואיל, הלך אחרי-צו.  ה,יב ואני כעש, לאפריים; וכרקב, לבית יהודה.  ה,יג וירא אפריים את-חולייו, ויהודה את-מזורו, וילך אפריים אל-אשור, וישלח אל-מלך ירב; והוא, לא יוכל לרפוא לכם, ולא-יגהה מכם, מזור.  ה,יד כי אנוכי כשחל לאפריים, וככפיר לבית יהודה; אני אני אטרוף ואלך, אשא ואין מציל.  ה,טו אלך אשובה אל-מקומי, עד אשר-יאשמו וביקשו פניי:  בצר להם, ישחרונני.  ו,א לכו ונשובה אל-יהוה, כי הוא טרף וירפאנו; יך, ויחבשנו.  ו,ב יחיינו, מיומיים; ביום, השלישי, יקימנו, ונחיה לפניו.  ו,ג ונדעה נרדפה, לדעת את-יהוה, כשחר, נכון מוצאו; ויבוא כגשם לנו, כמלקוש יורה ארץ.  ו,ד מה אעשה-לך אפריים, מה אעשה-לך יהודה; וחסדכם, כענן-בוקר, וכטל, משכים הולך.  ו,ה על-כן, חצבתי בנביאים--הרגתים, באמרי-פי; ומשפטיך, אור ייצא.  ו,ו כי חסד חפצתי, ולא-זבח; ודעת אלוהים, מעולות.  ו,ז והמה, כאדם עברו ברית; שם, בגדו בי.  ו,ח גלעד, קרית פועלי אוון--עקובה, מדם.  ו,ט וכחכי איש גדודים, חבר כוהנים, דרך, ירצחו-שכמה:  כי זימה, עשו.  ו,י בבית, ישראל, ראיתי, שערורייה; שם זנות לאפריים, נטמא ישראל.  ו,יא גם-יהודה, שת קציר לך, בשובי, שבות עמי.  {פ}

ז,א כרופאי לישראל, ונגלה עוון אפריים ורעות שומרון--כי פעלו, שקר; וגנב יבוא, פשט גדוד בחוץ.  ז,ב ובל-יאמרו, ללבבם, כל-רעתם, זכרתי; עתה סבבום מעלליהם, נגד פניי היו.  ז,ג ברעתם, ישמחו-מלך; ובכחשיהם, שרים.  ז,ד כולם, מנאפים--כמו תנור, בוערה מאופה; ישבות מעיר, מלוש בצק עד-חומצתו.  ז,ה יום מלכנו, החלו שרים חמת מיין; משך ידו, את-לוצצים.  ז,ו כי-קירבו כתנור ליבם, באורבם:  כל-הלילה, ישן אופהם--בוקר, הוא בוער כאש להבה.  ז,ז כולם ייחמו כתנור, ואכלו את-שופטיהם; כל-מלכיהם נפלו, אין-קורא בהם אליי.  ז,ח אפריים, בעמים הוא יתבולל; אפריים היה עוגה, בלי הפוכה.  ז,ט אכלו זרים כוחו, והוא לא ידע; גם-שיבה זרקה בו, והוא לא ידע.  ז,י וענה גאון-ישראל, בפניו; ולא-שבו אל-יהוה אלוהיהם, ולא ביקשוהו בכל-זאת.  ז,יא ויהי אפריים, כיונה פותה אין לב; מצריים קראו, אשור הלכו.  ז,יב כאשר ילכו, אפרוש עליהם רשתי--כעוף השמיים, אורידם; אייסירם, כשמע לעדתם.  {ס}

ז,יג אוי להם כי-נדדו ממני, שוד להם כי-פשעו בי; ואנוכי אפדם--והמה, דיברו עליי כזבים.  ז,יד ולא-זעקו אליי בליבם, כי יילילו על-משכבותם; על-דגן ותירוש יתגוררו, יסורו בי.  ז,טו ואני ייסרתי, חיזקתי זרועותם; ואליי, יחשבו-רע.  ז,טז ישובו לא על, היו כקשת רמייה--ייפלו בחרב שריהם, מזעם לשונם; זו לעגם, בארץ מצריים.  ח,א אל-חיכך שופר, כנשר על-בית יהוה--יען עברו בריתי, ועל-תורתי פשעו.  ח,ב לי, יזעקו; אלוהיי ידענוך, ישראל.  ח,ג זנח ישראל, טוב; אויב, ירדפו.  ח,ד הם המליכו ולא ממני, השירו ולא ידעתי; כספם וזהבם, עשו להם עצבים, למען, ייכרת.  ח,ה זנח עגלך שומרון, חרה אפי בם; עד-מתיי, לא יוכלו ניקיון.  ח,ו כי מישראל, והוא--חרש עשהו, ולא אלוהים הוא:  כי-שבבים יהיה, עגל שומרון.  ח,ז כי רוח יזרעו, וסופתה יקצורו; קמה אין-לו, צמח בלי יעשה-קמח--אוליי יעשה, זרים יבלעוהו.  ח,ח נבלע, ישראל; עתה היו בגויים, ככלי אין-חפץ בו.  ח,ט כי-המה עלו אשור, פרא בודד לו; אפריים, התנו אהבים.  ח,י גם כי-יתנו בגויים, עתה אקבצם; ויחלו מעט, ממשא מלך שרים.  ח,יא כי-הרבה אפריים מזבחות, לחטוא:  היו-לו מזבחות, לחטוא.  ח,יב אכתוב-לו--רובי, תורתי:  כמו-זר, נחשבו.  ח,יג זבחי הבהביי, יזבחו בשר ויאכלו--יהוה, לא רצם; עתה יזכור עוונם, ויפקוד חטאותם--המה, מצריים ישובו.  ח,יד וישכח ישראל את-עושהו, וייבן היכלות, ויהודה, הרבה ערים בצורות; ושילחתי-אש בעריו, ואכלה ארמנותיה.  {פ}

ט,א אל-תשמח ישראל אל-גיל כעמים, כי זנית מעל אלוהיך; אהבת אתנן, על כל-גורנות דגן.  ט,ב גורן ויקב, לא ירעם; ותירוש, יכחש בה.  ט,ג לא יישבו, בארץ יהוה; ושב אפריים מצריים, ובאשור טמא יאכלו.  ט,ד לא-ייסכו ליהוה יין, ולא יערבו-לו--זבחיהם כלחם אונים להם, כל-אוכליו ייטמאו:  כי-לחמם לנפשם, לא יבוא בית יהוה.  ט,ה מה-תעשו, ליום מועד, וליום, חג-יהוה.  ט,ו כי-הנה הלכו משוד, מצריים תקבצם מוף תקברם; מחמד לכספם, קימוש יירשם, חוח, באוהליהם.  ט,ז באו ימי הפקודה, באו ימי השילום--יידעו, ישראל; אוויל הנביא, משוגע איש הרוח--על רוב עוונך, ורבה משטמה.  ט,ח צופה אפריים, עם-אלוהיי; נביא פח יקוש, על-כל-דרכיו--משטמה, בבית אלוהיו.  ט,ט העמיקו שיחתו, כימי הגבעה; יזכור עוונם, יפקוד חטאותם.  {ס}

ט,י כענבים במדבר, מצאתי ישראל--כביכורה בתאנה בראשיתה, ראיתי אבותיכם; המה באו בעל-פעור, ויינזרו לבושת, ויהיו שיקוצים, כאוהבם.  ט,יא אפריים, כעוף יתעופף כבודם; מלידה ומבטן, ומהריון.  ט,יב כי אם-יגדלו את-בניהם, ושיכלתים מאדם:  כי-גם-אוי להם, בשורי מהם.  ט,יג אפריים כאשר-ראיתי לצור, שתולה בנווה; ואפריים, להוציא אל-הורג בניו.  ט,יד תן-להם יהוה, מה-תיתן; תן-להם רחם משכיל, ושדיים צומקים.  ט,טו כל-רעתם בגלגל, כי-שם שנאתים, על רוע מעלליהם, מביתי אגרשם; לא אוסף אהבתם, כל-שריהם סוררים.  ט,טז הוכה אפריים--שורשם יבש, פרי בל-יעשון; גם כי יילדון, והמתי מחמדי בטנם.  ט,יז ימאסם אלוהיי, כי לא שמעו לו; ויהיו נודדים, בגויים.  {ס}

י,א גפן בוקק ישראל, פרי ישווה-לו; כרוב לפרייו, הרבה למזבחות--כטוב לארצו, היטיבו מצבות.  י,ב חלק ליבם, עתה יאשמו; הוא יערוף מזבחותם, ישודד מצבותם.  י,ג כי עתה יאמרו, אין מלך לנו:  כי לא יראנו את-יהוה, והמלך מה-יעשה-לנו.  י,ד דיברו דברים, אלות שוא כרות ברית; ופרח כראש משפט, על תלמי שדיי.  י,ה לעגלות בית אוון, יגורו שכן שומרון:  כי-אבל עליו עמו, וכמריו עליו יגילו--על-כבודו, כי-גלה ממנו.  י,ו גם-אותו לאשור יובל, מנחה למלך ירב; בושנה אפריים ייקח, ויבוש ישראל מעצתו.  י,ז נדמה שומרון, מלכה, כקצף, על-פני-מים.  י,ח ונשמדו במות אוון, חטאת ישראל--קוץ ודרדר, יעלה על-מזבחותם; ואמרו להרים כסונו, ולגבעות נפלו עלינו.  {פ}

י,ט מימי, הגבעה, חטאת, ישראל; שם עמדו, לא-תשיגם בגבעה מלחמה על-בני עלווה.  י,י באוותי, ואיסורם; ואוספו עליהם עמים, באוסרם לשתי עוונותם.  י,יא ואפריים עגלה מלומדה, אוהבתי לדוש, ואני עברתי, על-טוב צווארה; ארכיב אפריים יחרוש יהודה, ישדד-לו יעקוב.  י,יב זרעו לכם לצדקה קצרו לפי-חסד, נירו לכם ניר; ועת, לדרוש את-יהוה, עד-יבוא, ויורה צדק לכם.  י,יג חרשתם-רשע עוולתה קצרתם, אכלתם פרי-כחש--כי-בטחת בדרכך, ברוב גיבוריך.  י,יד וקם שאון, בעמך, וכל-מבצריך יושד, כשוד שלמן בית ארבאל ביום מלחמה:  אם על-בנים, רוטשה.  י,טו ככה, עשה לכם בית-אל, מפני, רעת רעתכם; בשחר, נדמה נדמה מלך ישראל.  יא,א כי נער ישראל, ואוהבהו; וממצריים, קראתי לבני.  יא,ב קראו, להם; כן, הלכו מפניהם--לבעלים יזבחו, ולפסילים יקטרון.  יא,ג ואנוכי תירגלתי לאפריים, קחם על-זרועותיו; ולא ידעו, כי רפאתים.  יא,ד בחבלי אדם אמשכם בעבותות אהבה, ואהיה להם כמרימי עול על לחיהם; ואט אליו, אוכיל.  יא,ה לא ישוב אל-ארץ מצריים, ואשור הוא מלכו:  כי מיאנו, לשוב.  יא,ו וחלה חרב בעריו, וכילתה בדיו ואכלה--ממועצותיהם.  יא,ז ועמי תלואים, למשובתי; ואל-על, יקראוהו--יחד, לא ירומם.  יא,ח איך אתנך אפריים, אמגנך ישראל--איך אתנך כאדמה, אשימך כצבויים; נהפך עליי ליבי, יחד נכמרו ניחומיי.  יא,ט לא אעשה חרון אפי, לא אשוב לשחת אפריים:  כי אל אנוכי, ולא-איש--בקרבך קדוש, ולא אבוא בעיר.  יא,י אחרי יהוה ילכו, כאריה ישאג:  כי-הוא ישאג, ויחרדו בנים מים.  יא,יא יחרדו כציפור ממצריים, וכיונה מארץ אשור; והושבתים על-בתיהם, נאום-יהוה.  {ס}

יב,א סבבוני בכחש אפריים, ובמרמה בית ישראל; ויהודה, עוד רד עם-אל, ועם-קדושים, נאמן.  יב,ב אפריים רועה רוח, ורודף קדים--כל-היום, כזב ושוד ירבה; וברית עם-אשור יכרותו, ושמן למצריים יובל.  יב,ג וריב ליהוה, עם-יהודה; ולפקוד על-יעקוב כדרכיו, כמעלליו ישיב לו.  יב,ד בבטן, עקב את-אחיו; ובאונו, שרה את-אלוהים.  יב,ה וישר אל-מלאך ויוכל, בכה ויתחנן-לו; בית-אל, ימצאנו, ושם, ידבר עימנו.  יב,ו ויהוה, אלוהי הצבאות--יהוה, זכרו.  יב,ז ואתה, באלוהיך תשוב; חסד ומשפט שמור, וקווה אל-אלוהיך תמיד.  יב,ח כנען, בידו מאזני מרמה--לעשוק אהב.  יב,ט ויאמר אפריים--אך עשרתי, מצאתי און לי; כל-יגיעיי, לא ימצאו-לי עוון אשר-חטא.  יב,י ואנוכי יהוה אלוהיך, מארץ מצריים; עוד אושיבך באוהלים, כימי מועד.  יב,יא ודיברתי, על-הנביאים, ואנוכי, חזון הרביתי; וביד הנביאים, אדמה.  יב,יב אם-גלעד אוון אך-שוא היו, בגלגל שוורים זיבחו; גם מזבחותם כגלים, על תלמי שדיי.  יב,יג ויברח יעקוב, שדה ארם; ויעבוד ישראל באישה, ובאישה שמר.  יב,יד ובנביא, העלה יהוה את-ישראל ממצריים; ובנביא, נשמר.  יב,טו הכעיס אפריים, תמרורים; ודמיו, עליו ייטוש, וחרפתו, ישיב לו אדוניו.  יג,א כדבר אפריים רתת, נשא הוא בישראל; ויאשם בבעל, וימות.  יג,ב ועתה יוסיפו לחטוא, ויעשו להם מסכה מכספם כתבונם עצבים, מעשה חרשים, כולו; להם, הם אומרים, זובחי אדם, עגלים יישקון.  יג,ג לכן, יהיו כענן-בוקר, וכטל, משכים הולך; כמוץ יסוער מגורן, וכעשן מארובה.  יג,ד ואנוכי יהוה אלוהיך, מארץ מצריים; ואלוהים זולתי לא תדע, ומושיע אין בלתי.  יג,ה אני ידעתיך, במדבר--בארץ, תלאובות.  יג,ו כמרעיתם, וישבעו--שבעו, וירם ליבם; על-כן, שכחוני.  יג,ז ואהי להם, כמו-שחל--כנמר, על-דרך אשור.  יג,ח אפגשם כדוב שכול, ואקרע סגור ליבם; ואוכלם שם כלביא, חית השדה תבקעם.  יג,ט שיחתך ישראל, כי-בי בעזרך.  יג,י אהי מלכך איפוא, ויושיעך בכל-עריך; ושופטיך--אשר אמרת, תנה-לי מלך ושרים.  יג,יא אתן-לך מלך באפי, ואקח בעברתי.  {פ}

יג,יב צרור עוון אפריים, צפונה חטאתו.  יג,יג חבלי יולדה, יבואו לו; הוא-בן לא חכם, כי-עת לא-יעמוד במשבר בנים.  יג,יד מיד שאול אפדם, ממוות אגאלם; אהי דבריך מוות, אהי קוטבך שאול--נוחם, ייסתר מעיניי.  יג,טו כי הוא, בין אחים יפריא; יבוא קדים רוח יהוה ממדבר עולה, ויבוש מקורו ויחרב מעיינו--הוא ישסה, אוצר כל-כלי חמדה.  יד,א תאשם, שומרון, כי מרתה, באלוהיה; בחרב ייפולו--עולליהם ירוטשו, והרייותיו יבוקעו.  {פ}

יד,ב שובה, ישראל, עד, יהוה אלוהיך:  כי כשלת, בעוונך.  יד,ג קחו עימכם דברים, ושובו אל-יהוה; אמרו אליו, כל-תישא עוון וקח-טוב, ונשלמה פרים, שפתינו.  יד,ד אשור לא יושיענו, על-סוס לא נרכב, ולא-נאמר עוד אלוהינו, למעשה ידינו--אשר-בך, ירוחם יתום.  יד,ה ארפא, משובתם--אוהבם, נדבה:  כי שב אפי, ממנו.  יד,ו אהיה כטל לישראל, יפרח כשושנה; ויך שורשיו, כלבנון.  יד,ז ילכו, יונקותיו, ויהי כזית, הודו; וריח לו, כלבנון.  יד,ח ישובו יושבי בצילו, יחייו דגן ויפרחו כגפן; זכרו, כיין לבנון.  יד,ט אפריים, מה-לי עוד לעצבים; אני עניתי ואשורנו, אני כברוש רענן--ממני, פרייך נמצא.  יד,י מי חכם ויבן אלה, נבון ויידעם:  כי-ישרים דרכי יהוה, וצדיקים ילכו בם, ופושעים, ייכשלו בם.  {ש}

יואל

א,א דבר-יהוה אשר היה, אל-יואל בן-פתואל.  א,ב שמעו-זאת, הזקנים, והאזינו, כול יושבי הארץ; ההייתה זאת בימיכם, ואם בימי אבותיכם.  א,ג עליה, לבניכם ספרו; ובניכם, לבניהם, ובניהם, לדור אחר.  א,ד יתר הגזם אכל הארבה, ויתר הארבה אכל הילק; ויתר הילק, אכל החסיל.  א,ה הקיצו שיכורים ובכו, והילילו כל-שותי יין; על-עסיס, כי נכרת מפיכם.  א,ו כי-גוי עלה על-ארצי, עצום ואין מספר; שיניו שיני אריה, ומתלעות לביא לו.  א,ז שם גפני לשמה, ותאנתי לקצפה; חשוף חשפה והשליך, הלבינו שריגיה.  א,ח אלי, כבתולה חגורת-שק על-בעל נעוריה.  א,ט הוכרת מנחה ונסך, מבית יהוה; אבלו, הכוהנים, משרתי, יהוה.  א,י שודד שדה, אבלה אדמה:  כי שודד דגן, הוביש תירוש אומלל יצהר.  א,יא הובישו איכרים, הילילו כורמים, על-חיטה, ועל-שעורה:  כי אבד, קציר שדה.  א,יב הגפן הובישה, והתאנה אומללה; רימון גם-תמר ותפוח, כל-עצי השדה יבשו--כי-הוביש ששון, מן-בני אדם.  {ס}

א,יג חגרו וספדו הכוהנים, הילילו משרתי מזבח--בואו לינו בשקים, משרתי אלוהיי:  כי נמנע מבית אלוהיכם, מנחה ונסך.  א,יד קדשו-צום, קראו עצרה--אספו זקנים כול יושבי הארץ, בית יהוה אלוהיכם; וזעקו, אל-יהוה.  א,טו אהה, ליום:  כי קרוב יום יהוה, וכשוד משדיי יבוא.  א,טז הלוא נגד עינינו, אוכל נכרת; מבית אלוהינו, שמחה וגיל.  א,יז עבשו פרודות, תחת מגרפותיהם--נשמו אוצרות, נהרסו ממגורות:  כי הוביש, דגן.  א,יח מה-נאנחה בהמה, נבוכו עדרי בקר--כי אין מרעה, להם; גם-עדרי הצאן, נאשמו.  א,יט אליך יהוה, אקרא:  כי אש, אכלה נאות מדבר, ולהבה, ליהטה כל-עצי השדה.  א,כ גם-בהמות שדה, תערוג אליך:  כי יבשו, אפיקי מים, ואש, אכלה נאות המדבר.  {ס}

ב,א תקעו שופר בציון, והריעו בהר קודשי--ירגזו, כול יושבי הארץ:  כי-בא יום-יהוה, כי קרוב.  ב,ב יום חושך ואפילה, יום ענן וערפל, כשחר, פרוש על-ההרים; עם, רב ועצום--כמוהו לא נהיה מן-העולם, ואחריו לא יוסף עד-שני דור ודור.  ב,ג לפניו אכלה אש, ואחריו תלהט להבה; כגן-עדן הארץ לפניו, ואחריו מדבר שממה, וגם-פליטה, לא-הייתה לו.  ב,ד כמראה סוסים, מראהו; וכפרשים, כן ירוצון.  ב,ה כקול מרכבות, על-ראשי ההרים ירקדון--כקול להב אש, אוכלה קש; כעם עצום, ערוך מלחמה.  ב,ו מפניו, יחילו עמים; כל-פנים, קיבצו פארור.  ב,ז כגיבורים ירוצון, כאנשי מלחמה יעלו חומה; ואיש בדרכיו ילכון, ולא יעבטון אורחותם.  ב,ח ואיש אחיו לא ידחקון, גבר במסילתו ילכון; ובעד השלח ייפולו, לא יבצעו.  ב,ט בעיר ישוקו, בחומה ירוצון--בבתים, יעלו; בעד החלונים יבואו, כגנב.  ב,י לפניו רגזה ארץ, רעשו שמיים; שמש וירח קדרו, וכוכבים אספו נוגהם.  ב,יא ויהוה, נתן קולו לפני חילו--כי רב מאוד מחנהו, כי עצום עושה דברו:  כי-גדול יום-יהוה ונורא מאוד, ומי יכילנו.  ב,יב וגם-עתה, נאום-יהוה, שובו עדיי, בכל-לבבכם; ובצום ובבכי, ובמספד.  ב,יג וקרעו לבבכם ואל-בגדיכם, ושובו אל-יהוה אלוהיכם:  כי-חנון ורחום, הוא--ארך אפיים ורב-חסד, וניחם על-הרעה.  ב,יד מי יודע, ישוב וניחם; והשאיר אחריו, ברכה--מנחה ונסך, ליהוה אלוהיכם.  {פ}

ב,טו תקעו שופר, בציון; קדשו-צום, קראו עצרה.  ב,טז אספו-עם קדשו קהל, קבצו זקנים--אספו עוללים, ויונקי שדיים:  ייצא חתן מחדרו, וכלה מחופתה.  ב,יז בין האולם, ולמזבח, יבכו הכוהנים, משרתי יהוה; ויאמרו חוסה יהוה על-עמך, ואל-תיתן נחלתך לחרפה למשול-בם גויים--למה יאמרו בעמים, איה אלוהיהם.  ב,יח ויקנא יהוה, לארצו; ויחמול, על-עמו.  ב,יט ויען יהוה ויאמר לעמו, הנני שולח לכם את-הדגן והתירוש והיצהר, ושבעתם, אותו; ולא-אתן אתכם עוד חרפה, בגויים.  ב,כ ואת-הצפוני ארחיק מעליכם, והדחתיו אל-ארץ צייה ושממה--את-פניו אל-הים הקדמוני, וסופו אל-הים האחרון; ועלה בואשו, ותעל צחנתו--כי הגדיל, לעשות.  ב,כא אל-תיראי, אדמה; גילי ושמחי, כי-הגדיל יהוה לעשות.  ב,כב אל-תיראו בהמות שדיי, כי דשאו נאות מדבר:  כי-עץ נשא פרייו, תאנה וגפן נתנו חילם.  ב,כג ובני ציון, גילו ושמחו ביהוה אלוהיכם, כי-נתן לכם את-המורה, לצדקה; ויורד לכם, גשם מורה ומלקוש--בראשון.  ב,כד ומלאו הגורנות, בר; והשיקו היקבים, תירוש ויצהר.  ב,כה ושילמתי לכם, את-השנים, אשר אכל הארבה, הילק והחסיל והגזם:  חילי, הגדול, אשר שילחתי, בכם.  ב,כו ואכלתם אכול, ושבוע, והיללתם את-שם יהוה אלוהיכם, אשר-עשה עימכם להפליא; ולא-יבושו עמי, לעולם.  ב,כז וידעתם, כי בקרב ישראל אני, ואני יהוה אלוהיכם, ואין עוד; ולא-יבושו עמי, לעולם.  {פ}

ג,א והיה אחרי-כן, אשפוך את-רוחי על-כל-בשר, וניבאו, בניכם ובנותיכם; זקניכם, חלומות יחלומון--בחוריכם, חזיונות יראו.  ג,ב וגם על-העבדים, ועל-השפחות, בימים ההמה, אשפוך את-רוחי.  ג,ג ונתתי, מופתים, בשמיים, ובארץ:  דם ואש, ותימרות עשן.  ג,ד השמש ייהפך לחושך, והירח לדם--לפני, בוא יום יהוה, הגדול, והנורא.  ג,ה והיה, כול אשר-יקרא בשם יהוה--יימלט:  כי בהר-ציון ובירושלים תהיה פליטה, כאשר אמר יהוה, ובשרידים, אשר יהוה קורא.  ד,א כי, הנה בימים ההמה--ובעת ההיא:  אשר אשיב את-שבות יהודה, וירושלים.  ד,ב וקיבצתי, את-כל-הגויים, והורדתים, אל-עמק יהושפט; ונשפטתי עימם שם, על-עמי ונחלתי ישראל אשר פיזרו בגויים, ואת-ארצי, חילקו.  ד,ג ואל-עמי, ידו גורל; וייתנו הילד בזונה, והילדה מכרו ביין וישתו.  ד,ד וגם מה-אתם לי, צור וצידון, וכול, גלילות פלשת; הגמול, אתם משלמים עליי, ואם-גומלים אתם עליי, קל מהרה אשיב גמולכם בראשכם.  ד,ה אשר-כספי וזהבי, לקחתם; ומחמדיי, הטובים, הבאתם, להיכליכם.  ד,ו ובני יהודה ובני ירושלים, מכרתם לבני היוונים, למען הרחיקם, מעל גבולם.  ד,ז הנני מעירם--מן-המקום, אשר-מכרתם אותם שמה; והשיבותי גמולכם, בראשכם.  ד,ח ומכרתי את-בניכם ואת-בנותיכם, ביד בני יהודה, ומכרום לשביים, אל-גוי רחוק:  כי יהוה, דיבר.  {פ}

ד,ט קראו-זאת, בגויים, קדשו, מלחמה; העירו, הגיבורים--ייגשו יעלו, כול אנשי המלחמה.  ד,י כותו איתיכם לחרבות, ומזמרותיכם לרמחים; החלש, יאמר גיבור אני.  ד,יא עושו ובואו כל-הגויים מסביב, ונקבצו; שמה, הנחת יהוה גיבוריך.  ד,יב ייעורו ויעלו הגויים, אל-עמק יהושפט:  כי שם, אשב לשפוט את-כל-הגויים--מסביב.  ד,יג שלחו מגל, כי בשל קציר; בואו רדו, כי-מלאה גת--השיקו היקבים, כי רבה רעתם.  ד,יד המונים המונים, בעמק החרוץ:  כי קרוב יום יהוה, בעמק החרוץ.  ד,טו שמש וירח, קדרו; וכוכבים, אספו נוגהם.  ד,טז ויהוה מציון ישאג, ומירושלים ייתן קולו, ורעשו, שמיים וארץ; ויהוה מחסה לעמו, ומעוז לבני ישראל.  ד,יז וידעתם, כי אני יהוה אלוהיכם, שוכן, בציון הר-קודשי; והייתה ירושלים קודש, וזרים לא-יעברו-בה עוד.  {ס}

ד,יח והיה ביום ההוא ייטפו ההרים עסיס, והגבעות תלכנה חלב, וכל-אפיקי יהודה, ילכו מים; ומעיין, מבית יהוה ייצא, והשקה, את-נחל השיטים.  ד,יט מצריים, לשממה תהיה, ואדום, למדבר שממה תהיה; מחמס בני יהודה, אשר-שפכו דם-נקיא בארצם.  ד,כ ויהודה, לעולם תשב; וירושלים, לדור ודור.  ד,כא וניקיתי, דמם לא-ניקיתי; ויהוה, שוכן בציון.  {ש}

עמוס

א,א דברי עמוס, אשר-היה בנוקדים מתקוע:  אשר חזה על-ישראל בימי עוזייה מלך-יהודה, ובימי ירובעם בן-יואש מלך ישראל--שנתיים, לפני הרעש.  א,ב ויאמר--יהוה מציון ישאג, ומירושלים ייתן קולו; ואבלו נאות הרועים, ויבש ראש הכרמל.  {פ}

א,ג כה, אמר יהוה, על-שלושה פשעי דמשק, ועל-ארבעה לא אשיבנו:  על-דושם בחרוצות הברזל, את-הגלעד.  א,ד ושילחתי אש, בבית חזאל; ואכלה, ארמנות בן-הדד.  א,ה ושברתי, בריח דמשק, והכרתי יושב מבקעת-אוון, ותומך שבט מבית עדן; וגלו עם-ארם קירה, אמר יהוה.  {פ}

א,ו כה, אמר יהוה, על-שלושה פשעי עזה, ועל-ארבעה לא אשיבנו:  על-הגלותם גלות שלמה, להסגיר לאדום.  א,ז ושילחתי אש, בחומת עזה; ואכלה, ארמנותיה.  א,ח והכרתי יושב מאשדוד, ותומך שבט מאשקלון; והשיבותי ידי על-עקרון, ואבדו שארית פלשתים--אמר, אדוניי יהוה.  {פ}

א,ט כה, אמר יהוה, על-שלושה פשעי-צור, ועל-ארבעה לא אשיבנו:  על-הסגירם גלות שלמה, לאדום, ולא זכרו, ברית אחים.  א,י ושילחתי אש, בחומת צור; ואכלה, ארמנותיה.  {פ}

א,יא כה, אמר יהוה, על-שלושה פשעי אדום, ועל-ארבעה לא אשיבנו:  על-רודפו בחרב אחיו, ושיחת רחמיו, ויטרוף לעד אפו, ועברתו שמרה נצח.  א,יב ושילחתי אש, בתימן; ואכלה, ארמנות בוצרה.  {פ}

א,יג כה, אמר יהוה, על-שלושה פשעי בני-עמון, ועל-ארבעה לא אשיבנו:  על-בקעם הרות הגלעד, למען הרחיב את-גבולם.  א,יד והצתי אש בחומת רבה, ואכלה ארמנותיה; בתרועה ביום מלחמה, בסער ביום סופה.  א,טו והלך מלכם, בגולה; הוא ושריו יחדיו, אמר יהוה.  {פ}

ב,א כה, אמר יהוה, על-שלושה פשעי מואב, ועל-ארבעה לא אשיבנו:  על-שורפו עצמות מלך-אדום, לשיד.  ב,ב ושילחתי-אש במואב, ואכלה ארמנות הקרייות; ומת בשאון מואב, בתרועה בקול שופר.  ב,ג והכרתי שופט, מקרבה; וכל-שריה אהרוג עימו, אמר יהוה.  {פ}

ב,ד כה, אמר יהוה, על-שלושה פשעי יהודה, ועל-ארבעה לא אשיבנו:  על-מואסם את-תורת יהוה, וחוקיו לא שמרו, ויתעום כזביהם, אשר-הלכו אבותם אחריהם.  ב,ה ושילחתי אש, ביהודה; ואכלה, ארמנות ירושלים.  {פ}

ב,ו כה, אמר יהוה, על-שלושה פשעי ישראל, ועל-ארבעה לא אשיבנו:  על-מכרם בכסף צדיק, ואביון בעבור נעליים.  ב,ז השואפים על-עפר-ארץ בראש דלים, ודרך ענווים יטו; ואיש ואביו, ילכו אל-הנערה, למען חלל, את-שם קודשי.  ב,ח ועל-בגדים חבולים יטו, אצל כל-מזבח; ויין ענושים ישתו, בית אלוהיהם.  ב,ט ואנוכי השמדתי את-האמורי, מפניהם, אשר כגובה ארזים גובהו, וחסון הוא כאלונים; ואשמיד פרייו ממעל, ושורשיו מתחת.  ב,י ואנוכי העליתי אתכם, מארץ מצריים; ואולך אתכם במדבר ארבעים שנה, לרשת את-ארץ האמורי.  ב,יא ואקים מבניכם לנביאים, ומבחוריכם לנזירים; האף אין-זאת בני ישראל, נאום-יהוה.  ב,יב ותשקו את-הנזירים, יין; ועל-הנביאים ציוויתם לאמור, לא תינבאו.  ב,יג הנה אנוכי מעיק, תחתיכם, כאשר תעיק העגלה, המלאה לה עמיר.  ב,יד ואבד מנוס מקל, וחזק לא-יאמץ כוחו; וגיבור, לא-ימלט נפשו.  ב,טו ותופש הקשת לא יעמוד, וקל ברגליו לא ימלט; ורוכב הסוס, לא ימלט נפשו.  ב,טז ואמיץ ליבו, בגיבורים--ערום ינוס ביום-ההוא, נאום-יהוה.  {פ}

ג,א שמעו את-הדבר הזה, אשר דיבר יהוה עליכם--בני ישראל:  על כל-המשפחה, אשר העליתי מארץ מצריים לאמור.  ג,ב רק אתכם ידעתי, מכול משפחות האדמה; על-כן אפקוד עליכם, את כל-עוונותיכם.  ג,ג הילכו שניים, יחדיו, בלתי, אם-נועדו.  ג,ד הישאג אריה ביער, וטרף אין לו; הייתן כפיר קולו ממעונתו, בלתי אם-לכד.  ג,ה התיפול ציפור על-פח הארץ, ומוקש אין לה; היעלה-פח, מן-האדמה, ולכוד, לא ילכוד.  ג,ו אם-ייתקע שופר בעיר, ועם לא יחרדו; אם-תהיה רעה בעיר, ויהוה לא עשה.  ג,ז כי לא יעשה אדוניי יהוה, דבר, כי אם-גלה סודו, אל-עבדיו הנביאים.  ג,ח אריה שאג, מי לא יירא; אדוניי יהוה דיבר, מי לא יינבא.  ג,ט השמיעו על-ארמנות באשדוד, ועל-ארמנות בארץ מצריים; ואמרו, היאספו על-הרי שומרון, וראו מהומות רבות בתוכה, ועשוקים בקרבה.  ג,י ולא-ידעו עשות-נכוחה, נאום-יהוה; האוצרים חמס ושוד, בארמנותיהם.  {פ}

ג,יא לכן, כה אמר אדוניי יהוה, צר, וסביב הארץ; והוריד ממך עוזך, ונבוזו ארמנותייך.  ג,יב כה, אמר יהוה, כאשר יציל הרועה מפי הארי שתי כרעיים, או בדל-אוזן--כן יינצלו בני ישראל, היושבים בשומרון, בפאת מיטה, ובדמשק ערש.  ג,יג שמעו והעידו, בבית יעקוב--נאום-אדוניי יהוה, אלוהי הצבאות.  ג,יד כי, ביום פוקדי פשעי-ישראל--עליו:  ופקדתי, על-מזבחות בית-אל, ונגדעו קרנות המזבח, ונפלו לארץ.  ג,טו והכיתי בית-החורף, על-בית הקיץ; ואבדו בתי השן, וספו בתים רבים--נאום-יהוה.  {ס}

ד,א שמעו הדבר הזה, פרות הבשן אשר בהר שומרון, העושקות דלים, הרוצצות אביונים; האומרות לאדוניהם, הביאה ונשתה.  ד,ב נשבע אדוניי יהוה בקודשו, כי הנה ימים באים עליכם; ונישא אתכם בצינות, ואחריתכן בסירות דוגה.  ד,ג ופרצים תצאנה, אישה נגדה; והשלכתנה ההרמונה, נאום-יהוה.  ד,ד בואו בית-אל ופשעו, הגלגל הרבו לפשוע; והביאו לבוקר זבחיכם, לשלושת ימים מעשרותיכם.  ד,ה וקטר מחמץ תודה, וקראו נדבות השמיעו:  כי כן אהבתם בני ישראל, נאום אדוניי יהוה.  ד,ו וגם-אני נתתי לכם נקיון שיניים, בכל-עריכם, וחוסר לחם, בכול מקומותיכם; ולא-שבתם עדיי, נאום-יהוה.  ד,ז וגם אנוכי מנעתי מכם את-הגשם, בעוד שלושה חודשים לקציר, והמטרתי על-עיר אחת, ועל-עיר אחת לא אמטיר; חלקה אחת תימטר, וחלקה אשר-לא-תמטיר עליה תיבש.  ד,ח ונעו שתיים שלוש ערים אל-עיר אחת, לשתות מים--ולא ישבעו; ולא-שבתם עדיי, נאום-יהוה.  ד,ט הכיתי אתכם, בשידפון וביירקון--הרבות גנותיכם וכרמיכם ותאניכם וזיתיכם, יאכל הגזם; ולא-שבתם עדיי, נאום-יהוה.  {ס}

ד,י שילחתי בכם דבר, בדרך מצריים--הרגתי בחרב בחוריכם, עם שבי סוסיכם; ואעלה באוש מחניכם, ובאפכם, ולא-שבתם עדיי, נאום-יהוה.  ד,יא הפכתי בכם, כמהפכת אלוהים את-סדום ואת-עמורה, ותהיו, כאוד מוצל משריפה; ולא-שבתם עדיי, נאום-יהוה.  ד,יב לכן, כה אעשה-לך ישראל:  עקב כי-זאת אעשה-לך, היכון לקראת-אלוהיך ישראל.  ד,יג כי הנה יוצר הרים ובורא רוח, ומגיד לאדם מה-שיחו, עושה שחר עיפה, ודורך על-במותי ארץ--יהוה אלוהי-צבאות, שמו.  {פ}

ה,א שמעו את-הדבר הזה, אשר אנוכי נושא עליכם קינה--בית ישראל.  ה,ב נפלה לא-תוסיף קום, בתולת ישראל; ניטשה על-אדמתה, אין מקימה.  ה,ג כי כה אמר אדוניי יהוה, העיר היוצאת אלף תשאיר מאה; והיוצאת מאה תשאיר עשרה, לבית ישראל.  ה,ד כי כה אמר יהוה, לבית ישראל:  דרשוני, וחיו.  ה,ה ואל-תדרשו, בית-אל, והגלגל לא תבואו, ובאר שבע לא תעבורו:  כי הגלגל גלה יגלה, ובית-אל יהיה לאוון.  ה,ו דרשו את-יהוה, וחיו:  פן-יצלח כאש בית יוסף, ואכלה ואין-מכבה לבית-אל.  ה,ז ההופכים ללענה, משפט; וצדקה, לארץ הניחו.  ה,ח עושה כימה וכסיל, והופך לבוקר צלמוות, ויום, לילה החשיך; הקורא למי-הים, וישפכם על-פני הארץ--יהוה שמו.  ה,ט המבליג שוד, על-עז; ושוד, על-מבצר יבוא.  ה,י שנאו בשער, מוכיח; ודובר תמים, יתעבו.  ה,יא לכן יען בושסכם על-דל, ומשאת-בר תקחו ממנו--בתי גזית בניתם, ולא-תשבו בם; כרמי-חמד נטעתם, ולא תשתו את-יינם.  ה,יב כי ידעתי רבים פשעיכם, ועצומים חטאותיכם; צוררי צדיק לוקחי כופר, ואביונים בשער הטו.  ה,יג לכן, המשכיל בעת ההיא--יידום:  כי עת רעה, היא.  ה,יד דרשו-טוב ואל-רע, למען תחיו; ויהי-כן יהוה אלוהי-צבאות, איתכם--כאשר אמרתם.  ה,טו שנאו-רע ואהבו טוב, והציגו בשער משפט; אוליי, יחנן יהוה אלוהי-צבאות--שארית יוסף.  {ס}

ה,טז לכן כה-אמר יהוה אלוהי צבאות, אדוניי, בכל-רחובות מספד, ובכל-חוצות יאמרו הו-הו; וקראו איכר אל-אבל, ומספד אל-יודעי נהי.  ה,יז ובכל-כרמים, מספד:  כי-אעבור בקרבך, אמר יהוה.  {פ}

ה,יח הוי המתאווים, את-יום יהוה:  למה-זה לכם יום יהוה, הוא-חושך ולא-אור.  ה,יט כאשר ינוס איש מפני הארי, ופגעו הדוב; ובא הבית--וסמך ידו על-הקיר, ונשכו הנחש.  ה,כ הלוא-חושך יום יהוה, ולא-אור; ואפל, ולא-נוגה לו.  ה,כא שנאתי מאסתי, חגיכם; ולא אריח, בעצרותיכם.  ה,כב כי אם-תעלו-לי עולות ומנחותיכם, לא ארצה; ושלם מריאיכם, לא אביט.  ה,כג הסר מעליי, המון שיריך; וזמרת נבליך, לא אשמע.  ה,כד וייגל כמים, משפט; וצדקה, כנחל איתן.  ה,כה הזבחים ומנחה הגשתם-לי במדבר, ארבעים שנה--בית ישראל.  ה,כו ונשאתם, את סיכות מלככם, ואת, כיון צלמיכם--כוכב, אלוהיכם, אשר עשיתם, לכם.  ה,כז והגליתי אתכם, מהלאה לדמשק:  אמר יהוה אלוהי-צבאות, שמו.  {פ}

ו,א הוי השאננים בציון, והבוטחים בהר שומרון; נקובי ראשית הגויים, ובאו להם בית ישראל.  ו,ב עברו כלנה וראו, ולכו משם חמת רבה; ורדו גת-פלשתים, הטובים מן-הממלכות האלה--אם-רב גבולם, מגבולכם.  ו,ג המנדים, ליום רע; ותגישון, שבת חמס.  ו,ד השוכבים על-מיטות שן, וסרוחים על-ערשותם; ואוכלים כרים מצאן, ועגלים מתוך מרבק.  ו,ה הפורטים, על-פי הנבל, כדויד, חשבו להם כלי-שיר.  ו,ו השותים במזרקי יין, וראשית שמנים ימשחו; ולא נחלו, על-שבר יוסף.  ו,ז לכן עתה יגלו, בראש גולים; וסר, מרזח סרוחים.  ו,ח נשבע אדוניי יהוה בנפשו, נאום-יהוה אלוהי צבאות, מתאב אנוכי את-גאון יעקוב, וארמנותיו שנאתי; והסגרתי, עיר ומלואה.  ו,ט והיה, אם-ייוותרו עשרה אנשים בבית אחד--ומתו.  ו,י ונשאו דודו ומסרפו, להוציא עצמים מן-הבית, ואמר לאשר בירכתי הבית העוד עימך, ואמר אפס; ואמר הס, כי לא להזכיר בשם יהוה.  {ס}

ו,יא כי-הנה יהוה מצווה, והכה הבית הגדול רסיסים; והבית הקטון, בקיעים.  ו,יב הירוצון בסלע סוסים, אם-יחרוש בבקרים:  כי-הפכתם לראש משפט, ופרי צדקה ללענה.  ו,יג השמחים, ללא דבר:  האומרים--הלוא בחוזקנו, לקחנו לנו קרניים.  ו,יד כי הנני מקים עליכם בית ישראל, נאום-יהוה אלוהי הצבאות--גוי; ולחצו אתכם מלבוא חמת, עד-נחל הערבה.  {פ}

ז,א כה הראני, אדוניי יהוה, והנה יוצר גוביי, בתחילת עלות הלקש; והנה-לקש--אחר, גיזי המלך.  ז,ב והיה, אם-כילה לאכול את-עשב הארץ, ואומר אדוניי יהוה סלח-נא, מי יקום יעקוב:  כי קטון, הוא.  ז,ג ניחם יהוה, על-זאת:  לא תהיה, אמר יהוה.  ז,ד כה הראני אדוניי יהוה, והנה קורא לריב באש אדוניי יהוה; ותאכל את-תהום רבה, ואכלה את-החלק.  ז,ה ואומר, אדוניי יהוה חדל-נא--מי יקום, יעקוב:  כי קטון, הוא.  ז,ו ניחם יהוה, על-זאת; גם-היא לא תהיה, אמר אדוניי יהוה.  {פ}

ז,ז כה הראני, והנה אדוניי ניצב על-חומת אנך; ובידו, אנך.  ז,ח ויאמר יהוה אליי, מה-אתה רואה עמוס, ואומר, אנך; ויאמר אדוניי, הנני שם אנך בקרב עמי ישראל--לא-אוסיף עוד, עבור לו.  ז,ט ונשמו במות ישחק, ומקדשי ישראל יחרבו; וקמתי על-בית ירובעם, בחרב.  {ס}

ז,י וישלח, אמציה כוהן בית-אל, אל-ירובעם מלך-ישראל, לאמור:  קשר עליך עמוס, בקרב בית ישראל--לא-תוכל הארץ, להכיל את-כל-דבריו.  ז,יא כי-כה אמר עמוס, בחרב ימות ירובעם; וישראל--גלה יגלה, מעל אדמתו.  {ס}

ז,יב ויאמר אמציה, אל-עמוס, חוזה, לך ברח-לך אל-ארץ יהודה; ואכול-שם לחם, ושם תינבא.  ז,יג ובית-אל, לא-תוסיף עוד להינבא:  כי מקדש-מלך הוא, ובית ממלכה הוא.  ז,יד ויען עמוס, ויאמר אל-אמציה, לא-נביא אנוכי, ולא בן-נביא אנוכי:  כי-בוקר אנוכי, ובולס שקמים.  ז,טו וייקחני יהוה, מאחרי הצאן; ויאמר אליי יהוה, לך הינבא אל-עמי ישראל.  ז,טז ועתה, שמע דבר-יהוה:  אתה אומר, לא תינבא על-ישראל, ולא תטיף, על-בית ישחק.  ז,יז לכן כה-אמר יהוה, אשתך בעיר תזנה ובניך ובנותיך בחרב ייפולו, ואדמתך, בחבל תחולק; ואתה, על-אדמה טמאה תמות, וישראל, גלה יגלה מעל אדמתו.  {פ}

ח,א כה הראני, אדוניי יהוה; והנה, כלוב קיץ.  ח,ב ויאמר, מה-אתה רואה עמוס, ואומר, כלוב קיץ; ויאמר יהוה אליי, בא הקץ אל-עמי ישראל--לא-אוסיף עוד, עבור לו.  ח,ג והילילו שירות היכל, ביום ההוא--נאום, אדוניי יהוה:  רב הפגר, בכל-מקום השליך הס.  {פ}

ח,ד שמעו-זאת, השואפים אביון; ולשבית, עניי-ארץ.  ח,ה לאמור, מתיי יעבור החודש ונשבירה שבר, והשבת, ונפתחה-בר--להקטין איפה ולהגדיל שקל, ולעוות מאזני מרמה.  ח,ו לקנות בכסף דלים, ואביון בעבור נעליים; ומפל בר, נשביר.  ח,ז נשבע יהוה, בגאון יעקוב; אם-אשכח לנצח, כל-מעשיהם.  ח,ח העל זאת לא-תרגז הארץ, ואבל כל-יושב בה; ועלתה כאור כולה, ונגרשה ונשקעה כיאור מצריים.  {פ}

ח,ט והיה ביום ההוא, נאום אדוניי יהוה, והבאתי השמש, בצוהריים; והחשכתי לארץ, ביום אור.  ח,י והפכתי חגיכם לאבל, וכל-שיריכם לקינה, והעליתי על-כל-מותניים שק, ועל-כל-ראש קורחה; ושמתיה כאבל יחיד, ואחריתה כיום מר.  {פ}

ח,יא הנה ימים באים, נאום אדוניי יהוה, והשלחתי רעב, בארץ:  לא-רעב ללחם, ולא-צמא למים--כי אם-לשמוע, את דברי יהוה.  ח,יב ונעו מים עד-ים, ומצפון ועד-מזרח; ישוטטו לבקש את-דבר-יהוה, ולא ימצאו.  ח,יג ביום ההוא תתעלפנה הבתולות היפות, והבחורים--בצמא.  ח,יד הנשבעים, באשמת שומרון, ואמרו חי אלוהיך דן, וחי דרך באר-שבע; ונפלו, ולא-יקומו עוד.  {ס}

ט,א ראיתי את-אדוניי ניצב על-המזבח, ויאמר הך הכפתור וירעשו הסיפים ובצעם בראש כולם, ואחריתם, בחרב אהרוג:  לא-ינוס להם נס, ולא-יימלט להם פליט.  ט,ב אם-יחתרו בשאול, משם ידי תיקחם; ואם-יעלו, השמיים--משם, אורידם.  ט,ג ואם-ייחבאו בראש הכרמל, משם אחפש ולקחתים; ואם-ייסתרו מנגד עיניי, בקרקע הים--משם אצווה את-הנחש, ונשכם.  ט,ד ואם-ילכו בשבי לפני אויביהם, משם אצווה את-החרב והרגתם; ושמתי עיני עליהם לרעה, ולא לטובה.  ט,ה ואדוניי יהוה הצבאות, הנוגע בארץ ותמוג, ואבלו, כל-יושבי בה; ועלתה כיאור כולה, ושקעה כיאור מצריים.  ט,ו הבונה בשמיים מעלותיו, ואגודתו על-ארץ יסדה; הקורא למי-הים, וישפכם על-פני הארץ--יהוה שמו.  ט,ז הלוא כבני כושיים אתם לי בני ישראל, נאום-יהוה:  הלוא את-ישראל, העליתי מארץ מצריים, ופלשתיים מכפתור, וארם מקיר.  ט,ח הנה עיני אדוניי יהוה, בממלכה החטאה, והשמדתי אותה, מעל פני האדמה:  אפס, כי לא השמד אשמיד את-בית יעקוב--נאום-יהוה.  ט,ט כי-הנה אנוכי מצווה, והניעותי בכל-הגויים את-בית ישראל, כאשר יינוע בכברה, ולא-ייפול צרור ארץ.  ט,י בחרב ימותו, כול חטאי עמי:  האומרים, לא-תגיש ותקדים בעדינו--הרעה.  ט,יא ביום ההוא, אקים את-סוכת דויד הנופלת; וגדרתי את-פרציהן, והריסותיו אקים, ובניתיה, כימי עולם.  ט,יב למען יירשו את-שארית אדום, וכל-הגויים, אשר-נקרא שמי, עליהם:  נאום-יהוה, עושה זאת.  {פ}

ט,יג הנה ימים באים, נאום-יהוה, וניגש חורש בקוצר, ודורך ענבים במושך הזרע; והטיפו ההרים עסיס, וכל-הגבעות תתמוגגנה.  ט,יד ושבתי, את-שבות עמי ישראל, ובנו ערים נשמות וישבו, ונטעו כרמים ושתו את-יינם; ועשו גנות, ואכלו את-פריהם.  ט,טו ונטעתים, על-אדמתם; ולא יינתשו עוד, מעל אדמתם אשר נתתי להם--אמר, יהוה אלוהיך.  {ש}

עובדיה

א,א חזון, עובדיה:  כה-אמר אדוניי יהוה לאדום, שמועה שמענו מאת יהוה וציר בגויים שולח--קומו ונקומה עליה, למלחמה.  א,ב הנה קטון נתתיך, בגויים:  בזוי אתה, מאוד.  א,ג זדון ליבך השיאך, שוכני בחגווי-סלע מרום שבתו; אומר בליבו, מי יורידני ארץ.  א,ד אם-תגביה כנשר, ואם-בין כוכבים שים קינך--משם אורידך, נאום-יהוה.  א,ה אם-גנבים באו-לך, אם-שודדי לילה--איך נדמית, הלוא יגנבו דיים; אם-בוצרים באו לך, הלוא ישאירו עוללות.  א,ו איך נחפשו עשיו, נבעו מצפוניו.  א,ז עד-הגבול שילחוך, כול אנשי בריתך--השיאוך יכלו לך, אנשי שלומך; לחמך, ישימו מזור תחתיך--אין תבונה, בו.  א,ח הלוא ביום ההוא, נאום-יהוה, והאבדתי חכמים מאדום, ותבונה מהר עשיו.  א,ט וחתו גיבוריך, תימן, למען ייכרת-איש מהר עשיו, מקטל.  א,י מחמס אחיך יעקוב, תכסך בושה; ונכרת, לעולם.  א,יא ביום עמודך מנגד, ביום שבות זרים חילו; ונוכרים באו שעריו, ועל-ירושלים ידו גורל--גם-אתה, כאחד מהם.  א,יב ואל-תרא ביום-אחיך, ביום נוכרו, ואל-תשמח לבני-יהודה, ביום אובדם; ואל-תגדל פיך, ביום צרה.  א,יג אל-תבוא בשער-עמי ביום אידם, אל-תרא גם-אתה ברעתו ביום אידו; ואל-תשלחנה בחילו, ביום אידו.  א,יד ואל-תעמוד, על-הפרק, להכרית, את-פליטיו; ואל-תסגר שרידיו, ביום צרה.  א,טו כי-קרוב יום-יהוה, על-כל-הגויים:  כאשר עשית ייעשה לך, גמולך ישוב בראשך.  א,טז כי, כאשר שתיתם על-הר קודשי, ישתו כל-הגויים, תמיד; ושתו ולעו, והיו כלא היו.  א,יז ובהר ציון תהיה פליטה, והיה קודש; וירשו בית יעקוב, את מורשיהם.  א,יח והיה בית-יעקוב אש ובית יוסף להבה, ובית עשיו לקש, ודלקו בהם, ואכלום; ולא-יהיה שריד לבית עשיו, כי יהוה דיבר.  א,יט וירשו הנגב את-הר עשיו, והשפילה את-פלשתים, וירשו את-שדה אפריים, ואת שדה שומרון; ובנימין, את-הגלעד.  א,כ וגלות החיל-הזה לבני ישראל אשר-כנענים, עד-צרפת, וגלות ירושלים, אשר בספרד--יירשו, את ערי הנגב.  א,כא ועלו מושיעים בהר ציון, לשפוט את-הר עשיו; והייתה ליהוה, המלוכה.  {ש}

יונה

א,א ויהי, דבר-יהוה, אל-יונה בן-אמיתיי, לאמור.  א,ב קום לך אל-נינווה, העיר הגדולה--וקרא עליה:  כי-עלתה רעתם, לפניי.  א,ג ויקם יונה לברוח תרשישה, מלפני יהוה; ויירד יפו וימצא אונייה באה תרשיש, וייתן שכרה ויירד בה לבוא עימהם תרשישה, מלפני, יהוה.  א,ד ויהוה, הטיל רוח-גדולה אל-הים, ויהי סער-גדול, בים; והאונייה, חישבה להישבר.  א,ה וייראו המלחים, ויזעקו איש אל-אלוהיו, ויטילו את-הכלים אשר באונייה אל-הים, להקל מעליהם; ויונה, ירד אל-ירכתי הספינה, וישכב, ויירדם.  א,ו ויקרב אליו רב החובל, ויאמר לו מה-לך נרדם; קום, קרא אל-אלוהיך--אוליי יתעשת האלוהים לנו, ולא נאבד.  א,ז ויאמרו איש אל-ריעהו, לכו ונפילה גורלות, ונדעה, בשלמי הרעה הזאת לנו; ויפילו, גורלות, וייפול הגורל, על-יונה.  א,ח ויאמרו אליו--הגידה-נא לנו, באשר למי-הרעה הזאת לנו:  מה-מלאכתך, ומאיין תבוא--מה ארצך, ואי-מזה עם אתה.  א,ט ויאמר אליהם, עברי אנוכי; ואת-יהוה אלוהי השמיים, אני ירא, אשר-עשה את-הים, ואת-היבשה.  א,י וייראו האנשים יראה גדולה, ויאמרו אליו מה-זאת עשית:  כי-ידעו האנשים, כי-מלפני יהוה הוא בורח--כי הגיד, להם.  א,יא ויאמרו אליו מה-נעשה לך, וישתוק הים מעלינו:  כי הים, הולך וסוער.  א,יב ויאמר אליהם, שאוני והטילוני אל-הים, וישתוק הים, מעליכם:  כי, יודע אני, כי בשלי, הסער הגדול הזה עליכם.  א,יג ויחתרו האנשים, להשיב אל-היבשה--ולא יכולו:  כי הים, הולך וסוער עליהם.  א,יד ויקראו אל-יהוה ויאמרו, אנה יהוה אל-נא נאבדה בנפש האיש הזה, ואל-תיתן עלינו, דם נקיא:  כי-אתה יהוה, כאשר חפצת עשית.  א,טו וישאו, את-יונה, ויטילוהו, אל-הים; ויעמוד הים, מזעפו.  א,טז וייראו האנשים יראה גדולה, את-יהוה; ויזבחו-זבח, ליהוה, ויידרו, נדרים.  ב,א וימן יהוה דג גדול, לבלוע את-יונה; ויהי יונה במעי הדג, שלושה ימים ושלושה לילות.  ב,ב ויתפלל יונה, אל-יהוה אלוהיו, ממעי, הדגה.  ב,ג ויאמר, קראתי מצרה לי אל-יהוה--ויענני; מבטן שאול שיוועתי, שמעת קולי.  ב,ד ותשליכני מצולה בלבב ימים, ונהר יסובבני; כל-משבריך וגליך, עליי עברו.  ב,ה ואני אמרתי, נגרשתי מנגד עיניך; אך אוסיף להביט, אל-היכל קודשך.  ב,ו אפפוני מים עד-נפש, תהום יסובבני; סוף, חבוש לראשי.  ב,ז לקצבי הרים ירדתי, הארץ בריחיה בעדי לעולם; ותעל משחת חיי, יהוה אלוהיי.  ב,ח בהתעטף עליי נפשי, את-יהוה זכרתי; ותבוא אליך תפילתי, אל-היכל קודשך.  ב,ט משמרים, הבלי-שוא--חסדם, יעזובו.  ב,י ואני, בקול תודה אזבחה-לך, אשר נדרתי, אשלמה:  ישועתה, ליהוה.  {ס}

ב,יא ויאמר יהוה, לדג; ויקא את-יונה, אל-היבשה.  {פ}

ג,א ויהי דבר-יהוה אל-יונה, שנית לאמור.  ג,ב קום לך אל-נינווה, העיר הגדולה; וקרא אליה את-הקריאה, אשר אנוכי דובר אליך.  ג,ג ויקם יונה, וילך אל-נינווה--כדבר יהוה; ונינווה, הייתה עיר-גדולה לאלוהים--מהלך, שלושת ימים.  ג,ד ויחל יונה לבוא בעיר, מהלך יום אחד; ויקרא, ויאמר, עוד ארבעים יום, ונינווה נהפכת.  ג,ה ויאמינו אנשי נינווה, באלוהים; ויקראו-צום וילבשו שקים, מגדולם ועד-קטנם.  ג,ו וייגע הדבר, אל-מלך נינווה, ויקם מכיסאו, ויעבר אדרתו מעליו; ויכס שק, ויישב על-האפר.  ג,ז ויזעק, ויאמר בנינווה, מטעם המלך וגדוליו, לאמור:  האדם והבהמה הבקר והצאן, אל-יטעמו מאומה--אל-ירעו, ומים אל-ישתו.  ג,ח ויתכסו שקים, האדם והבהמה, ויקראו אל-אלוהים, בחוזקה; וישובו, איש מדרכו הרעה, ומן-החמס, אשר בכפיהם.  ג,ט מי-יודע ישוב, וניחם האלוהים; ושב מחרון אפו, ולא נאבד.  ג,י וירא האלוהים את-מעשיהם, כי-שבו מדרכם הרעה; ויינחם האלוהים, על-הרעה אשר-דיבר לעשות-להם--ולא עשה.  ד,א ויירע אל-יונה, רעה גדולה; וייחר, לו.  ד,ב ויתפלל אל-יהוה ויאמר, אנה יהוה הלוא-זה דברי עד-היותי על-אדמתי--על-כן קידמתי, לברוח תרשישה:  כי ידעתי, כי אתה אל-חנון ורחום, ארך אפיים ורב-חסד, וניחם על-הרעה.  ד,ג ועתה יהוה, קח-נא את-נפשי ממני:  כי טוב מותי, מחיי.  {ס}

ד,ד ויאמר יהוה, ההיטב חרה לך.  ד,ה וייצא יונה מן-העיר, ויישב מקדם לעיר; ויעש לו שם סוכה, ויישב תחתיה בצל, עד אשר יראה, מה-יהיה בעיר.  ד,ו וימן יהוה-אלוהים קיקיון ויעל מעל ליונה, להיות צל על-ראשו, להציל לו, מרעתו; וישמח יונה על-הקיקיון, שמחה גדולה.  ד,ז וימן האלוהים תולעת, בעלות השחר למוחרת; ותך את-הקיקיון, וייבש.  ד,ח ויהי כזרוח השמש, וימן אלוהים רוח קדים חרישית, ותך השמש על-ראש יונה, ויתעלף; וישאל את-נפשו, למות, ויאמר, טוב מותי מחיי.  ד,ט ויאמר אלוהים אל-יונה, ההיטב חרה-לך על-הקיקיון; ויאמר, היטב חרה-לי עד-מוות.  ד,י ויאמר יהוה--אתה חסת על-הקיקיון, אשר לא-עמלת בו ולא גידלתו:  שבן-לילה היה, ובן-לילה אבד.  ד,יא ואני לא אחוס, על-נינווה העיר הגדולה--אשר יש-בה הרבה משתים-עשרה רבו אדם, אשר לא-ידע בין-ימינו לשמאלו, ובהמה, רבה.  {ש}

מיכה

א,א דבר-יהוה אשר היה, אל-מיכה המורשתי, בימי יותם אחז יחזקייה, מלכי יהודה--אשר-חזה על-שומרון, וירושלים.  א,ב שמעו עמים כולם, הקשיבי ארץ ומלואה; ויהי אדוניי יהוה בכם לעד, אדוניי מהיכל קודשו.  א,ג כי-הנה יהוה, יוצא ממקומו; וירד ודרך, על-במותי ארץ.  א,ד ונמסו ההרים תחתיו, והעמקים יתבקעו, כדונג מפני האש, כמים מוגרים במורד.  א,ה בפשע יעקוב כל-זאת, ובחטאות בית ישראל; מי-פשע יעקוב, הלוא שומרון, ומי במות יהודה, הלוא ירושלים.  א,ו ושמתי שומרון לעי השדה, למטעי כרם; והגרתי לגיא אבניה, ויסודיה אגלה.  א,ז וכל-פסיליה יוכתו, וכל-אתנניה יישרפו באש, וכל-עצביה, אשים שממה:  כי מאתנן זונה, קיבצה, ועד-אתנן זונה, ישובו.  א,ח על-זאת אספדה ואילילה, אלכה שולל וערום; אעשה מספד כתנים, ואבל כבנות יענה.  א,ט כי אנושה, מכותיה:  כי-באה, עד-יהודה--נגע עד-שער עמי, עד-ירושלים.  א,י בגת, אל-תגידו--בכה, אל-תבכו; בבית לעפרה, עפר התפלשי.  א,יא עברי לכם יושבת שפיר, ערייה-בושת; לא יצאה, יושבת צאנן--מספד בית האצל, ייקח מכם עמדתו.  א,יב כי-חלה לטוב, יושבת מרות:  כי-ירד רע מאת יהוה, לשער ירושלים.  א,יג רתום המרכבה לרכש, יושבת לכיש; ראשית חטאת היא לבת-ציון, כי-בך נמצאו פשעי ישראל.  א,יד לכן תיתני שילוחים, על מורשת גת; בתי אכזיב לאכזב, למלכי ישראל.  א,טו עוד, היורש אביא לך, יושבת, מרשה:  עד-עדולם יבוא, כבוד ישראל.  א,טז קורחי וגוזי, על-בני תענוגייך; הרחיבי קורחתך כנשר, כי גלו ממך.  {ס}

ב,א הוי חושבי-אוון ופועלי רע, על-משכבותם; באור הבוקר יעשוה, כי יש-לאל ידם.  ב,ב וחמדו שדות וגזלו, ובתים ונשאו; ועשקו גבר וביתו, ואיש ונחלתו.  {פ}

ב,ג לכן, כה אמר יהוה, הנני חושב על-המשפחה הזאת, רעה:  אשר לא-תמישו משם צווארותיכם, ולא תלכו רומה--כי עת רעה, היא.  ב,ד ביום ההוא יישא עליכם משל, ונהה נהי נהיה אמר שדוד נשדונו--חלק עמי, ימיר; איך ימיש לי, לשובב שדינו יחלק.  ב,ה לכן לא-יהיה לך, משליך חבל בגורל, בקהל, יהוה.  ב,ו אל-תטיפו, יטיפון; לא-יטיפו לאלה, לא ייסג כלימות.  ב,ז האמור בית-יעקוב, הקצר רוח יהוה--אם-אלה, מעלליו; הלוא דבריי ייטיבו, עם הישר הולך.  ב,ח ואתמול, עמי לאויב יקומם, ממול שלמה, אדר תפשיטון; מעוברים בטח, שובי מלחמה.  ב,ט נשי עמי תגרשון, מבית תענוגיה; מעל, עולליה, תקחו הדרי, לעולם.  ב,י קומו ולכו, כי לא-זאת המנוחה; בעבור טמאה תחבל, וחבל נמרץ.  ב,יא לו-איש הולך רוח, ושקר כיזב, אטיף לך, ליין ולשיכר; והיה מטיף, העם הזה.  ב,יב אסוף אאסוף יעקוב כולך, קבץ אקבץ שארית ישראל--יחד אשימנו, כצאן בוצרה:  כעדר בתוך הדברו, תהימנה מאדם.  ב,יג עלה הפורץ, לפניהם--פרצו ויעבורו, שער וייצאו בו; ויעבור מלכם לפניהם, ויהוה בראשם.  {פ}

ג,א ואומר, שמעו-נא ראשי יעקוב, וקציני, בית ישראל:  הלוא לכם, לדעת את-המשפט.  ג,ב שונאי טוב, ואוהבי רע; גוזלי עורם מעליהם, ושארם מעל עצמותם.  ג,ג ואשר אכלו, שאר עמי, ועורם מעליהם הפשיטו, ואת-עצמותיהם פיצחו; ופרשו כאשר בסיר, וכבשר בתוך קלחת.  ג,ד אז יזעקו אל-יהוה, ולא יענה אותם; ויסתר פניו מהם בעת ההיא, כאשר הרעו מעלליהם.  {פ}

ג,ה כה אמר יהוה, על-הנביאים המתעים את-עמי--הנושכים בשיניהם, וקראו שלום, ואשר לא-ייתן על-פיהם, וקידשו עליו מלחמה.  ג,ו לכן לילה לכם, מחזון, וחשכה לכם, מקסום; ובאה השמש על-הנביאים, וקדר עליהם היום.  ג,ז ובושו החוזים, וחפרו הקוסמים, ועטו על-שפם, כולם:  כי אין מענה, אלוהים.  ג,ח ואולם, אנוכי מלאתי כוח את-רוח יהוה, ומשפט, וגבורה--להגיד ליעקוב פשעו, ולישראל חטאתו.  {ס}

ג,ט שמעו-נא זאת, ראשי בית יעקוב, וקציני, בית ישראל--המתעבים משפט, ואת כל-הישרה יעקשו.  ג,י בונה ציון, בדמים; וירושלים, בעוולה.  ג,יא ראשיה בשוחד ישפוטו, וכוהניה במחיר יורו, ונביאיה, בכסף יקסומו; ועל-יהוה, יישענו לאמור, הלוא יהוה בקרבנו, לא-תבוא עלינו רעה.  ג,יב לכן, בגללכם, ציון, שדה תיחרש; וירושלים עיין תהיה, והר הבית לבמות יער.  {פ}

ד,א והיה באחרית הימים, יהיה הר בית-יהוה נכון בראש ההרים, ונישא הוא, מגבעות; ונהרו עליו, עמים.  ד,ב והלכו גויים רבים, ואמרו לכו ונעלה אל-הר-יהוה ואל-בית אלוהי יעקוב, ויורנו מדרכיו, ונלכה באורחותיו:  כי מציון תצא תורה, ודבר-יהוה מירושלים.  ד,ג ושפט, בין עמים רבים, והוכיח לגויים עצומים, עד-רחוק; וכיתתו חרבותיהם לאיתים, וחניתותיהם למזמרות--לא-ישאו גוי אל-גוי חרב, ולא-ילמדון עוד מלחמה.  ד,ד וישבו, איש תחת גפנו ותחת תאנתו--ואין מחריד:  כי-פי יהוה צבאות, דיבר.  ד,ה כי, כל-העמים, ילכו, איש בשם אלוהיו; ואנחנו, נלך בשם-יהוה אלוהינו--לעולם ועד.  {פ}

ד,ו ביום ההוא נאום-יהוה, אוספה הצולעה, והנידחה, אקבצה; ואשר, הרעותי.  ד,ז ושמתי את-הצולעה לשארית, והנהלאה לגוי עצום; ומלך יהוה עליהם בהר ציון, מעתה ועד-עולם.  {פ}

ד,ח ואתה מגדל-עדר, עופל בת-ציון--עדיך תאתה; ובאה, הממשלה הראשונה, ממלכת, לבת ירושלים.  ד,ט עתה, למה תריעי ריע; המלך אין-בך, אם-יועצך אבד--כי-החזיקך חיל, כיולדה.  ד,י חולי וגוחי בת-ציון, כיולדה:  כי-עתה תצאי מקריה ושכנת בשדה, ובאת עד-בבל שם תינצלי--שם יגאלך יהוה, מכף אויבייך.  ד,יא ועתה נאספו עלייך, גויים רבים--האומרים תחנף, ותחז בציון עינינו.  ד,יב והמה, לא ידעו מחשבות יהוה, ולא הבינו, עצתו:  כי קיבצם, כעמיר גורנה.  ד,יג קומי ודושי בת-ציון, כי-קרנך אשים ברזל ופרסותייך אשים נחושה, והדיקות, עמים רבים; והחרמתי ליהוה בצעם, וחילם לאדון כל-הארץ.  ד,יד עתה תתגודדי בת-גדוד, מצור שם עלינו; בשבט יכו על-הלחי, את שופט ישראל.  {ס}

ה,א ואתה בית-לחם אפרתה, צעיר להיות באלפי יהודה--ממך לי ייצא, להיות מושל בישראל; ומוצאותיו מקדם, מימי עולם.  ה,ב לכן ייתנם, עד-עת יולדה ילדה; ויתר אחיו, ישובון על-בני ישראל.  ה,ג ועמד, ורעה בעוז יהוה--בגאון, שם יהוה אלוהיו; וישבו, כי-עתה יגדל עד-אפסי-ארץ.  ה,ד והיה זה, שלום; אשור כי-יבוא בארצנו, וכי ידרוך בארמנותינו, והקמונו עליו שבעה רועים, ושמונה נסיכי אדם.  ה,ה ורעו את-ארץ אשור, בחרב, ואת-ארץ נמרוד, בפתחיה; והציל, מאשור--כי-יבוא בארצנו, וכי ידרוך בגבולנו.  {פ}

ה,ו והיה שארית יעקוב, בקרב עמים רבים, כטל מאת יהוה, כרביבים עלי-עשב--אשר לא-יקווה לאיש, ולא ייחל לבני אדם.  {פ}

ה,ז והיה שארית יעקוב בגויים, בקרב עמים רבים, כאריה בבהמות יער, ככפיר בעדרי-צאן--אשר אם-עבר ורמס וטרף, ואין מציל.  ה,ח תרום ידך, על-צריך; וכל-אויביך, ייכרתו.  ה,ט והיה ביום-ההוא נאום-יהוה, והכרתי סוסיך מקרבך; והאבדתי, מרכבותיך.  ה,י והכרתי, ערי ארצך; והרסתי, כל-מבצריך.  ה,יא והכרתי כשפים, מידך; ומעוננים, לא יהיו-לך.  ה,יב והכרתי פסיליך ומצבותיך, מקרבך; ולא-תשתחווה עוד, למעשה ידיך.  ה,יג ונתשתי אשריך, מקרבך; והשמדתי, עריך.  ה,יד ועשיתי באף ובחמה, נקם--את-הגויים:  אשר, לא שמעו.  {פ}

ו,א שמעו-נא, את אשר-יהוה אמר:  קום ריב את-ההרים, ותשמענה הגבעות קולך.  ו,ב שמעו הרים את-ריב יהוה, והאיתנים מוסדי ארץ:  כי ריב ליהוה עם-עמו, ועם-ישראל יתווכח.  ו,ג עמי מה-עשיתי לך, ומה הלאיתיך:  ענה בי.  ו,ד כי העליתיך מארץ מצריים, ומבית עבדים פדיתיך; ואשלח לפניך, את-משה אהרון ומרים.  ו,ה עמי, זכור-נא מה-יעץ בלק מלך מואב, ומה-ענה אותו, בלעם בן-בעור--מן-השיטים, עד-הגלגל, למען, דעת צדקות יהוה.  ו,ו במה אקדם יהוה, איכף לאלוהי מרום; האקדמנו בעולות, בעגלים בני שנה.  ו,ז הירצה יהוה באלפי אילים, ברבבות נחלי-שמן; האתן בכורי פשעי, פרי בטני חטאת נפשי.  ו,ח הגיד לך אדם, מה-טוב; ומה-יהוה דורש ממך, כי אם-עשות משפט ואהבת חסד, והצנע לכת, עם-אלוהיך.  {ס}

ו,ט קול יהוה לעיר יקרא, ותושייה יראה שמך; שמעו מטה, ומי יעדה.  ו,י עוד, האיש בית רשע--אוצרות, רשע; ואיפת רזון, זעומה.  ו,יא האזכה, במאזני רשע; ובכיס, אבני מרמה.  ו,יב אשר עשיריה מלאו חמס, ויושביה דיברו-שקר; ולשונם, רמייה בפיהם.  ו,יג וגם-אני, החליתי הכותך--השמם, על-חטאותיך.  ו,יד אתה תאכל ולא תשבע, וישחך בקרבך; ותסג ולא תפליט, ואשר תפלט לחרב אתן.  ו,טו אתה תזרע, ולא תקצור; אתה תדרוך-זית ולא-תסוך שמן, ותירוש ולא תשתה-יין.  ו,טז וישתמר חוקות עומרי, וכול מעשה בית-אחאב, ותלכו, במועצותם--למען תיתי אותך לשמה, ויושביה לשריקה, וחרפת עמי, תישאו.  {פ}

ז,א אלליי לי, כי הייתי כאוספי-קיץ, כעוללות, בציר:  אין-אשכול לאכול, ביכורה איוותה נפשי.  ז,ב אבד חסיד מן-הארץ, וישר באדם אין:  כולם לדמים יארובו, איש את-אחיהו יצודו חרם.  ז,ג על-הרע כפיים, להיטיב, השר שואל, והשופט בשילום; והגדול, דובר הוות נפשו הוא--ויעבתוה.  ז,ד טובם כחדק, ישר ממסוכה; יום מצפיך פקודתך באה, עתה תהיה מבוכתם.  ז,ה אל-תאמינו בריע, אל-תבטחו באלוף; משוכבת חיקך, שמור פתחי-פיך.  ז,ו כי-בן, מנבל אב, בת קמה באימה, כלה בחמותה:  אויבי איש, אנשי ביתו.  ז,ז ואני ביהוה אצפה, אוחילה לאלוהי ישעי:  ישמעני, אלוהיי.  ז,ח אל-תשמחי אויבתי לי, כי נפלתי קמתי:  כי-אשב בחושך, יהוה אור לי.  {פ}

ז,ט זעף יהוה אשא, כי חטאתי לו:  עד אשר יריב ריבי, ועשה משפטי--יוציאני לאור, אראה בצדקתו.  ז,י ותרא אויבתי, ותכסהא בושה--האומרה אליי, איו יהוה אלוהייך; עיניי תראינה בה, עתה תהיה למרמס כטיט חוצות.  ז,יא יום, לבנות גדרייך; יום ההוא, ירחק-חוק.  ז,יב יום הוא ועדיך יבוא, למני אשור וערי מצור; ולמני מצור ועד-נהר, וים מים והר ההר.  ז,יג והייתה הארץ לשממה, על-יושביה, מפרי, מעלליהם.  {פ}

ז,יד רעה עמך בשבטך, צאן נחלתך--שוכני לבדד, יער בתוך כרמל; ירעו בשן וגלעד, כימי עולם.  ז,טו כימי צאתך, מארץ מצריים, אראנו, נפלאות.  ז,טז יראו גויים ויבושו, מכול גבורתם; ישימו יד על-פה, אוזניהם תחרשנה.  ז,יז ילחכו עפר, כנחש--כזוחלי ארץ, ירגזו ממסגרותיהם; אל-יהוה אלוהינו יפחדו, וייראו ממך.  ז,יח מי-אל כמוך, נושא עוון ועובר על-פשע, לשארית, נחלתו:  לא-החזיק לעד אפו, כי-חפץ חסד הוא.  ז,יט ישוב ירחמנו, יכבוש עוונותינו; ותשליך במצולות ים, כל-חטאותם.  ז,כ תיתן אמת ליעקוב, חסד לאברהם, אשר-נשבעת לאבותינו, מימי קדם.  {ש}

נחום

א,א משא, נינווה--ספר חזון נחום, האלקושי.  א,ב אל קנוא ונוקם יהוה, נוקם יהוה ובעל חמה; נוקם יהוה לצריו, ונוטר הוא לאויביו.  א,ג יהוה, ארך אפיים וגדול-כוח, ונקה, לא ינקה; יהוה, בסופה ובשערה דרכו, וענן, אבק רגליו.  א,ד גוער בים ויבשהו, וכל-הנהרות החריב; אומלל בשן וכרמל, ופרח לבנון אומלל.  א,ה הרים רעשו ממנו, והגבעות התמוגגו; ותישא הארץ מפניו, ותבל וכל-יושבי בה.  א,ו לפני זעמו מי יעמוד, ומי יקום בחרון אפו; חמתו ניתכה כאש, והצורים ניתצו ממנו.  א,ז טוב יהוה, למעוז ביום צרה; ויודע, חוסי בו.  א,ח ובשטף עובר, כלה יעשה מקומה; ואויביו, ירדף-חושך.  א,ט מה-תחשבון, אל-יהוה--כלה, הוא עושה; לא-תקום פעמיים, צרה.  א,י כי עד-סירים סבוכים, וכסובאם סבואים; אוכלו--כקש יבש, מלא.  א,יא ממך יצא, חושב על-יהוה רעה--יועץ, בלייעל.  {ס}

א,יב כה אמר יהוה, אם-שלמים וכן רבים, וכן נגוזו, ועבר; ועיניתיך--לא אענך, עוד.  א,יג ועתה, אשבור מוטהו מעלייך; ומוסרותייך, אנתק.  א,יד וציווה עליך יהוה, לא-ייזרע משמך עוד; מבית אלוהיך אכרית פסל ומסכה, אשים קברך--כי קלותה.  {פ}

ב,א הנה על-ההרים רגלי מבשר, משמיע שלום--חוגי יהודה חגייך, שלמי נדרייך:  כי לא יוסיף עוד לעבור-בך בלייעל, כולו נכרת.  ב,ב עלה מפיץ על-פנייך, נצור מצורה; צפה-דרך חזק מותניים, אמץ כוח מאוד.  ב,ג כי שב יהוה את-גאון יעקוב, כגאון ישראל:  כי בקקום בוקקים, וזמוריהם שיחתו.  ב,ד מגן גיבוריהו מאודם, אנשי-חיל מתולעים, באש-פלדות הרכב, ביום הכינו; והברושים, הורעלו.  ב,ה בחוצות יתהוללו הרכב, ישתקשקון ברחובות:  מראיהן, כלפידים--כברקים, ירוצצו.  ב,ו יזכור, אדיריו--ייכשלו, בהליכתם; ימהרו, חומתה, והוכן, הסוכך.  ב,ז שערי הנהרות, נפתחו; וההיכל, נמוג.  ב,ח והוצב, גולתה הועלתה; ואמהותיה, מנהגות כקול יונים, מתופפות, על-לבביהן.  ב,ט ונינווה כבריכת-מים, מימי היא; והמה נסים, עמדו עמודו ואין מפנה.  ב,י בוזו כסף, בוזו זהב; ואין קצה, לתכונה--כבוד, מכול כלי חמדה.  ב,יא בוקה ומבוקה, ומבולקה; ולב נמס ופיק ברכיים, וחלחלה בכל-מותניים, ופני כולם, קיבצו פארור.  ב,יב איה מעון אריות, ומרעה הוא לכפירים--אשר הלך אריה לביא שם גור אריה, ואין מחריד.  ב,יג אריה טורף בדי גורותיו, ומחנק ללבאותיו; וימלא-טרף חוריו, ומעונותיו טריפה.  ב,יד הנני אלייך, נאום יהוה צבאות, והבערתי בעשן רכבה, וכפירייך תאכל חרב; והכרתי מארץ טרפך, ולא-יישמע עוד קול מלאככה.  {פ}

ג,א הוי, עיר דמים; כולה, כחש פרק מלאה--לא ימיש, טרף.  ג,ב קול שוט, וקול רעש אופן; וסוס דוהר, ומרכבה מרקדה.  ג,ג פרש מעלה, ולהב חרב וברק חנית, ורוב חלל, וכובד פגר; ואין קצה לגווייה, וכשלו בגווייתם.  ג,ד מרוב זנוני זונה, טובת חן בעלת כשפים; המוכרת גויים בזנוניה, ומשפחות בכשפיה.  ג,ה הנני אלייך, נאום יהוה צבאות, וגיליתי שולייך, על-פנייך; והראיתי גויים מערך, וממלכות קלונך.  ג,ו והשלכתי עלייך שיקוצים, וניבלתיך; ושמתיך, כרואי.  ג,ז והיה כל-רואייך, יידוד ממך, ואמר שודדה נינווה, מי ינוד לה; מאיין אבקש מנחמים, לך.  ג,ח התיטבי, מנוא אמון, היושבה ביאורים, מים סביב לה--אשר-חיל ים, מים חומתה.  ג,ט כוש עוצמה ומצריים, ואין קצה; פוט ולובים, היו בעזרתך.  ג,י גם-היא, לגולה הלכה בשבי--גם עולליה ירוטשו, בראש כל-חוצות; ועל-נכבדיה ידו גורל, וכל-גדוליה רותקו בזיקים.  ג,יא גם-את תשכרי, תהי נעלמה; גם-את תבקשי מעוז, מאויב.  ג,יב כל-מבצרייך--תאנים, עם-ביכורים; אם-יינועו, ונפלו על-פי אוכל.  ג,יג הנה עמך נשים, בקרבך, לאויבייך, פתוח נפתחו שערי ארצך; אכלה אש, בריחייך.  ג,יד מי מצור שאבי-לך, חזקי מבצרייך; בואי בטיט ורמסי בחומר, החזיקי מלבן.  ג,טו שם, תאכלך אש--תכריתך חרב, תאכלך כילק; התכבד כילק, התכבדי כארבה.  ג,טז הרבית, רוכלייך, מכוכבי, השמיים; ילק פשט, ויעוף.  ג,יז מנזרייך, כארבה, וטפסרייך, כגוב גובאי; החונים בגדרות, ביום קרה--שמש זרחה ונודד, ולא-נודע מקומו אים.  ג,יח נמו רועיך מלך אשור, ישכנו אדיריך; נפושו עמך על-ההרים, ואין מקבץ.  ג,יט אין-כהה לשברך, נחלה מכתך; כול שומעי שמעך, תקעו כף עליך--כי על-מי לא-עברה רעתך, תמיד.  {ש}

חבקוק

א,א המשא אשר חזה, חבקוק הנביא.  א,ב עד-אנה יהוה שיוועתי, ולא תשמע:  אזעק אליך חמס, ולא תושיע.  א,ג למה תראני אוון ועמל תביט, ושוד וחמס לנגדי; ויהי ריב ומדון, יישא.  א,ד על-כן תפוג תורה, ולא-ייצא לנצח משפט:  כי רשע מכתיר את-הצדיק, על-כן ייצא משפט מעוקל.  א,ה ראו בגויים והביטו, והיתמהו תמהו:  כי-פועל פועל בימיכם, לא תאמינו כי יסופר.  א,ו כי-הנני מקים את-הכשדים, הגוי המר והנמהר; ההולך, למרחבי-ארץ, לרשת, משכנות לא-לו.  א,ז איום ונורא, הוא; ממנו, משפטו ושאתו ייצא.  א,ח וקלו מנמרים סוסיו, וחדו מזאבי ערב, ופשו, פרשיו; ופרשיו, מרחוק יבואו--יעופו, כנשר חש לאכול.  א,ט כולו לחמס יבוא, מגמת פניהם קדימה; ויאסוף כחול, שבי.  א,י והוא במלכים יתקלס, ורוזנים משחק לו; הוא לכל-מבצר ישחק, ויצבור עפר וילכדה.  א,יא אז חלף רוח ויעבור, ואשם:  זו כוחו, לאלוהו.  א,יב הלוא אתה מקדם, יהוה אלוהיי קדושי--לא נמות; יהוה למשפט שמתו, וצור להוכיח יסדתו.  א,יג טהור עיניים מראות רע, והביט אל-עמל לא תוכל:  למה תביט, בוגדים--תחריש, בבלע רשע צדיק ממנו.  א,יד ותעשה אדם, כדגי הים--כרמש, לא-מושל בו.  א,טו כולו, בחכה היעלה--יגורהו בחרמו, ויאספהו במכמרתו; על-כן, ישמח ויגיל.  א,טז על-כן יזבח לחרמו, ויקטר למכמרתו:  כי בהמה שמן חלקו, ומאכלו בריאה.  א,יז העל כן, יריק חרמו; ותמיד להרוג גויים, לא יחמול.  {ס}

ב,א על-משמרתי אעמודה, ואתייצבה על-מצור; ואצפה, לראות מה-ידבר-בי, ומה אשיב, על-תוכחתי.  ב,ב ויענני יהוה, ויאמר, כתוב חזון, ובאר על-הלוחות--למען ירוץ, קורא בו.  ב,ג כי עוד חזון למועד, ויפח לקץ ולא יכזב; אם-יתמהמה, חכה-לו--כי-בוא יבוא, לא יאחר.  ב,ד הנה עופלה, לא-ישרה נפשו בו; וצדיק, באמונתו יחיה.  {ס}

ב,ה ואף כי-היין בוגד, גבר יהיר ולא ינווה:  אשר הרחיב כשאול נפשו, והוא כמוות ולא ישבע, ויאסוף אליו כל-הגויים, ויקבוץ אליו כל-העמים.  ב,ו הלוא-אלה כולם, עליו משל יישאו, ומליצה, חידות לו; ויאמר, הוי המרבה לא-לו--עד-מתיי, ומכביד עליו עבטיט.  ב,ז הלוא פתע, יקומו נושכיך, ויקצו, מזעזעיך; והיית למשיסות, למו.  ב,ח כי-אתה שלות גויים רבים, ישלוך כל-יתר עמים; מדמי אדם וחמס-ארץ, קריה וכל-יושבי בה.  {פ}

ב,ט הוי, בוצע בצע רע--לביתו:  לשום במרום קינו, להינצל מכף-רע.  ב,י יעצת בושת, לביתך; קצות-עמים רבים, וחוטא נפשך.  ב,יא כי-אבן, מקיר תזעק; וכפיס, מעץ יעננה.  {פ}

ב,יב הוי בונה עיר, בדמים; וכונן קריה, בעוולה.  ב,יג הלוא הנה, מאת יהוה צבאות; וייגעו עמים בדי-אש, ולאומים בדי-ריק ייעפו.  ב,יד כי תימלא הארץ, לדעת את-כבוד יהוה, כמים, יכסו על-ים.  {פ}

ב,טו הוי משקה ריעהו, מספח חמתך ואף שכר--למען הביט, על-מעוריהם.  ב,טז שבעת קלון מכבוד, שתה גם-אתה והיערל; תיסוב עליך, כוס ימין יהוה, וקיקלון, על-כבודך.  ב,יז כי חמס לבנון יכסך, ושוד בהמות יחיתן, מדמי אדם וחמס-ארץ, קריה וכל-יושבי בה.  ב,יח מה-הועיל פסל, כי פסלו יוצרו--מסכה, ומורה שקר:  כי בטח יוצר יצרו, עליו, לעשות, אלילים אילמים.  {ס}

ב,יט הוי אומר לעץ הקיצה, עורי לאבן דומם; הוא יורה--הנה-הוא תפוש זהב וכסף, וכל-רוח אין בקרבו.  ב,כ ויהוה, בהיכל קודשו:  הס מפניו, כל-הארץ.  {ס}

ג,א תפילה, לחבקוק הנביא--על, שגיונות.  ג,ב יהוה, שמעתי שמעך יראתי--יהוה פועלך בקרב שנים חייהו, בקרב שנים תודיע; ברוגז, רחם תזכור.  ג,ג אלוה מתימן יבוא, וקדוש מהר-פארן סלה; כיסה שמיים הודו, ותהילתו מלאה הארץ.  ג,ד ונוגה כאור תהיה, קרניים מידו לו; ושם, חביון עוזו.  ג,ה לפניו, ילך דבר; וייצא רשף, לרגליו.  ג,ו עמד וימודד ארץ, ראה ויתר גויים, ויתפוצצו הררי-עד, שחו גבעות עולם; הליכות עולם, לו.  ג,ז תחת אוון, ראיתי אוהלי כושן; ירגזון, יריעות ארץ מדיין.  ג,ח הבנהרים, חרה יהוה--אם בנהרים אפך, אם-בים עברתך:  כי תרכב על-סוסיך, מרכבותיך ישועה.  ג,ט עריה תיעור קשתך, שבועות מטות אומר סלה; נהרות, תבקע-ארץ.  ג,י ראוך יחילו הרים, זרם מים עבר; נתן תהום קולו, רום ידיהו נשא.  ג,יא שמש ירח, עמד זבולה; לאור חיציך יהלכו, לנוגה ברק חניתך.  ג,יב בזעם, תצעד-ארץ; באף, תדוש גויים.  ג,יג יצאת לישע עמך, לישע את-משיחך; מחצת ראש מבית רשע, ערות יסוד עד-צוואר סלה.  {פ}

ג,יד נקבת במטיו ראש פרזיו, יסערו להפיצני; עליצותם, כמו-לאכול עני במסתר.  ג,טו דרכת בים, סוסיך; חומר, מים רבים.  ג,טז שמעתי ותרגז בטני, לקול צללו שפתיי--יבוא רקב בעצמיי, ותחתיי ארגז:  אשר אנוח ליום צרה, לעלות לעם יגודנו.  ג,יז כי-תאנה לא-תפרח, ואין יבול בגפנים--כיחש מעשה-זית, ושדמות לא-עשה אוכל; גזר ממכלה צאן, ואין בקר ברפתים.  ג,יח ואני, ביהוה אעלוזה:  אגילה, באלוהי ישעי.  ג,יט יהוה אדוניי, חילי, וישם רגליי כאיילות, ועל במותיי ידריכני; למנצח, בנגינותיי.  {ש}

צפניה

א,א דבר-יהוה אשר היה, אל-צפניה בן-כושי בן-גדליה, בן-אמריה, בן-חזקייה--בימי יאשייהו בן-אמון, מלך יהודה.  א,ב אסוף אסף כול, מעל פני האדמה--נאום-יהוה.  א,ג אסף אדם ובהמה, אסף עוף-השמיים ודגי הים, והמכשלות, את-הרשעים; והכרתי את-האדם, מעל פני האדמה--נאום-יהוה.  א,ד ונטיתי ידי על-יהודה, ועל כל-יושבי ירושלים; והכרתי מן-המקום הזה, את-שאר הבעל--את-שם הכמרים, עם-הכוהנים.  א,ה ואת-המשתחווים על-הגגות, לצבא השמיים; ואת-המשתחווים הנשבעים ליהוה, והנשבעים במלכם.  א,ו ואת-הנסוגים, מאחרי יהוה; ואשר לא-ביקשו את-יהוה, ולא דרשוהו.  א,ז הס, מפני אדוניי יהוה:  כי קרוב יום יהוה, כי-הכין יהוה זבח הקדיש קרואיו.  א,ח והיה, ביום זבח יהוה, ופקדתי על-השרים, ועל-בני המלך--ועל כל-הלובשים, מלבוש נוכרי.  א,ט ופקדתי, על כל-הדולג על-המפתן--ביום ההוא:  הממלאים בית אדוניהם, חמס ומרמה.  א,י והיה ביום ההוא נאום-יהוה, קול צעקה משער הדגים, ויללה, מן-המשנה; ושבר גדול, מהגבעות.  א,יא הילילו, יושבי המכתש:  כי נדמה כל-עם כנען, נכרתו כל-נטילי כסף.  {ס}

א,יב והיה בעת ההיא, אחפש את-ירושלים בנרות; ופקדתי על-האנשים, הקופאים על-שמריהם, האומרים בלבבם, לא-ייטיב יהוה ולא ירע.  א,יג והיה חילם למשיסה, ובתיהם לשממה; ובנו בתים, ולא יישבו, ונטעו כרמים, ולא ישתו את-יינם.  א,יד קרוב יום-יהוה הגדול, קרוב ומהר מאוד; קול יום יהוה, מר צורח שם גיבור.  א,טו יום עברה, היום ההוא:  יום צרה ומצוקה, יום שואה ומשואה, יום חושך ואפילה, יום ענן וערפל.  א,טז יום שופר, ותרועה, על הערים הבצורות, ועל הפינות הגבוהות.  א,יז והצרותי לאדם, והלכו כעיוורים--כי ליהוה, חטאו; ושופך דמם כעפר, ולחומם כגללים.  א,יח גם-כספם גם-זהבם לא-יוכל להצילם, ביום עברת יהוה, ובאש קנאתו, תיאכל כל-הארץ:  כי-כלה אך-נבהלה יעשה, את כל-יושבי הארץ.  {ס}

ב,א התקוששו, וקושו--הגוי, לא נכסף.  ב,ב בטרם לדת חוק, כמוץ עבר יום; בטרם לא-יבוא עליכם, חרון אף-יהוה--בטרם לא-יבוא עליכם, יום אף-יהוה.  ב,ג בקשו את-יהוה כל-ענווי הארץ, אשר משפטו פעלו; בקשו-צדק, בקשו ענווה--אוליי תיסתרו, ביום אף-יהוה.  ב,ד כי עזה עזובה תהיה, ואשקלון לשממה; אשדוד, בצוהריים יגרשוה, ועקרון, תיעקר.  {ס}

ב,ה הוי, יושבי חבל הים--גוי כרתים; דבר-יהוה עליכם, כנען ארץ פלשתים, והאבדתיך, מאין יושב.  ב,ו והייתה חבל הים, נוות כרות רועים--וגדרות צאן.  ב,ז והיה חבל, לשארית בית יהודה--עליהם ירעון:  בבתי אשקלון, בערב ירבצון--כי יפקדם יהוה אלוהיהם, ושב שביתם.  ב,ח שמעתי חרפת מואב, וגידופי בני עמון--אשר חירפו את-עמי, ויגדילו על-גבולם.  ב,ט לכן חי-אני נאום יהוה צבאות אלוהי ישראל, כי-מואב כסדום תהיה ובני עמון כעמורה, ממשק חרול ומכרה-מלח ושממה, עד-עולם; שארית עמי יבוזום, ויתר גויי ינחלום.  ב,י זאת להם, תחת גאונם:  כי חירפו ויגדילו, על-עם יהוה צבאות.  ב,יא נורא יהוה, עליהם, כי רזה, את כל-אלוהי הארץ; וישתחוו-לו איש ממקומו, כול איי הגויים.  ב,יב גם-אתם כושים, חללי חרבי המה.  ב,יג ויט ידו על-צפון, ויאבד את-אשור; וישם את-נינווה לשממה, צייה כמדבר.  ב,יד ורבצו בתוכה עדרים, כל-חיתו-גוי--גם-קאת גם-קיפוד, בכפתוריה ילינו; קול ישורר בחלון, חורב בסף, כי ארזה, ערה.  ב,טו זאת העיר העליזה, היושבת לבטח, האומרה בלבבה, אני ואפסי עוד; איך הייתה לשמה, מרבץ לחיה--כול עובר עליה, ישרוק יניע ידו.  {פ}

ג,א הוי מוראה, ונגאלה--העיר, היונה.  ג,ב לא שמעה בקול, לא לקחה מוסר; ביהוה לא בטחה, אל-אלוהיה לא קרבה.  ג,ג שריה בקרבה, אריות שואגים; שופטיה זאבי ערב, לא גרמו לבוקר.  ג,ד נביאיה, פוחזים, אנשי, בוגדות; כוהניה, חיללו-קודש, חמסו, תורה.  ג,ה יהוה צדיק בקרבה, לא יעשה עוולה; בבוקר בבוקר משפטו ייתן לאור, לא נעדר, ולא-יודע עוול, בושת.  ג,ו הכרתי גויים, נשמו פינותם--החרבתי חוצותם, מבלי עובר; נצדו עריהם מבלי-איש, מאין יושב.  ג,ז אמרתי אך-תיראי אותי, תקחי מוסר, ולא-ייכרת מעונה, כול אשר-פקדתי עליה; אכן השכימו השחיתו, כול עלילותם.  ג,ח לכן חכו-לי נאום-יהוה, ליום קומי לעד:  כי משפטי לאסוף גויים לקובצי ממלכות, לשפוך עליהם זעמי כול חרון אפי--כי באש קנאתי, תיאכל כל-הארץ.  ג,ט כי-אז אהפוך אל-עמים, שפה ברורה, לקרוא כולם בשם יהוה, לעובדו שכם אחד.  ג,י מעבר, לנהרי-כוש--עתריי, בת-פוציי, יובילון, מנחתי.  ג,יא ביום ההוא, לא תבושי מכול עלילותייך, אשר פשעת, בי:  כי-אז אסיר מקרבך, עליזי גאוותך, ולא-תוסיפי לגובהה עוד, בהר קודשי.  ג,יב והשארתי בקרבך, עם עני ודל; וחסו, בשם יהוה.  ג,יג שארית ישראל לא-יעשו עוולה, ולא-ידברו כזב, ולא-יימצא בפיהם, לשון תרמית:  כי-המה ירעו ורבצו, ואין מחריד.  {פ}

ג,יד רוני, בת-ציון--הריעו, ישראל; שמחי ועולזי בכל-לב, בת ירושלים.  ג,טו הסיר יהוה משפטייך, פינה אויבך; מלך ישראל יהוה בקרבך, לא-תיראי רע עוד.  {פ}

ג,טז ביום ההוא, ייאמר לירושלים אל-תיראי:  ציון, אל-ירפו ידייך.  ג,יז יהוה אלוהייך בקרבך, גיבור יושיע; ישיש עלייך בשמחה, יחריש באהבתו--יגיל עלייך, ברינה.  ג,יח נוגי ממועד אספתי, ממך היו--משאת עליה, חרפה.  ג,יט הנני עושה את-כל-מענייך, בעת ההיא; והושעתי את-הצולעה, והנידחה אקבץ, ושמתים לתהילה ולשם, בכל-הארץ בושתם.  ג,כ בעת ההיא אביא אתכם, ובעת קבצי אתכם:  כי-אתן אתכם לשם ולתהילה, בכול עמי הארץ, בשובי את-שבותיכם לעיניכם, אמר יהוה.  {ש}

חגיי

א,א בשנת שתיים, לדריווש המלך, בחודש השישי, ביום אחד לחודש--היה דבר-יהוה ביד-חגיי הנביא, אל-זרובבל בן-שאלתיאל פחת יהודה, ואל-יהושוע בן-יהוצדק הכוהן הגדול, לאמור.  א,ב כה אמר יהוה צבאות, לאמור:  העם הזה אמרו, לא עת-בוא עת-בית יהוה להיבנות.  {פ}

א,ג ויהי, דבר-יהוה, ביד-חגיי הנביא, לאמור.  א,ד העת לכם אתם, לשבת בבותיכם ספונים--והבית הזה, חרב.  א,ה ועתה, כה אמר יהוה צבאות:  שימו לבבכם, על-דרכיכם.  א,ו זרעתם הרבה והבא מעט, אכול ואין-לשובעה שתה ואין-לשוכרה, לבוש, ואין-לחום לו; והמשתכר--משתכר, אל-צרור נקוב.  {פ}

א,ז כה אמר, יהוה צבאות:  שימו לבבכם, על-דרכיכם.  א,ח עלו ההר והבאתם עץ, ובנו הבית; וארצה-בו ואיכבדה, אמר יהוה.  א,ט פנה אל-הרבה והנה למעט, והבאתם הבית ונפחתי בו:  יען מה, נאום יהוה צבאות--יען ביתי אשר-הוא חרב, ואתם רצים איש לביתו.  א,י על-כן עליכם, כלאו שמיים מטל; והארץ, כלאה יבולה.  א,יא ואקרא חורב על-הארץ ועל-ההרים, ועל-הדגן ועל-התירוש ועל-היצהר, ועל אשר תוציא, האדמה; ועל-האדם, ועל-הבהמה, ועל, כל-יגיע כפיים.  {ס}

א,יב וישמע זרובבל בן-שלתיאל ויהושוע בן-יהוצדק הכוהן הגדול וכול שארית העם, בקול יהוה אלוהיהם, ועל-דברי חגיי הנביא, כאשר שלחו יהוה אלוהיהם; וייראו העם, מפני יהוה.  א,יג ויאמר חגיי מלאך יהוה, במלאכות יהוה--לעם לאמור:  אני איתכם, נאום-יהוה.  א,יד ויער יהוה את-רוח זרובבל בן-שלתיאל פחת יהודה, ואת-רוח יהושוע בן-יהוצדק הכוהן הגדול, ואת-רוח, כול שארית העם; ויבואו ויעשו מלאכה, בבית-יהוה צבאות אלוהיהם.  {פ}

א,טו ביום עשרים וארבעה לחודש, בשישי, בשנת שתיים, לדריווש המלך.  ב,א בשביעי, בעשרים ואחד לחודש--היה, דבר-יהוה, ביד-חגיי הנביא, לאמור.  ב,ב אמור-נא, אל-זרובבל בן-שלתיאל פחת יהודה, ואל-יהושוע בן-יהוצדק, הכוהן הגדול--ואל-שארית העם, לאמור.  ב,ג מי בכם, הנשאר, אשר ראה את-הבית הזה, בכבודו הראשון; ומה אתם רואים אותו, עתה--הלוא כמוהו כאין, בעיניכם.  ב,ד ועתה חזק זרובבל נאום-יהוה וחזק יהושוע בן-יהוצדק הכוהן הגדול וחזק כל-עם הארץ, נאום-יהוה--ועשו:  כי-אני איתכם, נאום יהוה צבאות.  ב,ה את-הדבר אשר-כרתי איתכם, בצאתכם ממצריים, ורוחי, עומדת בתוככם--אל-תיראו.  {ס}

ב,ו כי כה אמר יהוה צבאות, עוד אחת מעט היא; ואני, מרעיש את-השמיים ואת-הארץ, ואת-הים, ואת-החרבה.  ב,ז והרעשתי, את-כל-הגויים, ובאו, חמדת כל-הגויים; ומילאתי את-הבית הזה, כבוד--אמר, יהוה צבאות.  ב,ח לי הכסף, ולי הזהב--נאום, יהוה צבאות.  ב,ט גדול יהיה כבוד הבית הזה האחרון, מן-הראשון--אמר, יהוה צבאות; ובמקום הזה אתן שלום, נאום יהוה צבאות.  {פ}

ב,י בעשרים וארבעה לתשיעי, בשנת שתיים לדריווש--היה, דבר-יהוה, אל-חגיי הנביא, לאמור.  ב,יא כה אמר, יהוה צבאות:  שאל-נא את-הכוהנים תורה, לאמור.  ב,יב הן יישא-איש בשר-קודש בכנף בגדו, ונגע בכנפו אל-הלחם ואל-הנזיד ואל-היין ואל-שמן ואל-כל-מאכל--היקדש; ויענו הכוהנים ויאמרו, לא.  ב,יג ויאמר חגיי, אם-ייגע טמא-נפש בכל-אלה היטמא; ויענו הכוהנים ויאמרו, יטמא.  ב,יד ויען חגיי ויאמר, כן העם-הזה וכן-הגוי הזה לפניי נאום-יהוה, וכן, כל-מעשה ידיהם; ואשר יקריבו שם, טמא הוא.  ב,טו ועתה שימו-נא לבבכם, מן-היום הזה ומעלה; מטרם שום-אבן אל-אבן, בהיכל יהוה.  ב,טז מהיותם בא אל-ערימת עשרים, והייתה עשרה; בא אל-היקב, לחשוף חמישים פורה, והייתה, עשרים.  ב,יז הכיתי אתכם בשידפון וביירקון, ובברד--את, כל-מעשה ידיכם; ואין-אתכם אליי, נאום-יהוה.  ב,יח שימו-נא לבבכם, מן-היום הזה ומעלה; מיום עשרים וארבעה לתשיעי, למן-היום אשר-יוסד היכל-יהוה--שימו לבבכם.  ב,יט העוד הזרע, במגורה, ועד-הגפן והתאנה והרימון ועץ הזית, לא נשא--מן-היום הזה, אברך.  {ס}

ב,כ ויהי דבר-יהוה שנית אל-חגיי, בעשרים וארבעה לחודש לאמור.  ב,כא אמור, אל-זרובבל פחת-יהודה לאמור:  אני מרעיש, את-השמיים ואת-הארץ.  ב,כב והפכתי, כיסא ממלכות, והשמדתי, חוזק ממלכות הגויים; והפכתי מרכבה, ורוכביה, וירדו סוסים ורוכביהם, איש בחרב אחיו.  ב,כג ביום ההוא נאום-יהוה צבאות אקחך זרובבל בן-שאלתיאל עבדי, נאום-יהוה, ושמתיך, כחותם:  כי-בך בחרתי, נאום יהוה צבאות.  {ש}

זכריה

א,א בחודש, השמיני, בשנת שתיים, לדריווש--היה דבר-יהוה, אל-זכריה בן-ברכיה, בן-עידוא הנביא, לאמור.  א,ב קצף יהוה על-אבותיכם, קצף.  א,ג ואמרת אליהם, כה אמר יהוה צבאות, שובו אליי, נאום יהוה צבאות--ואשוב אליכם, אמר יהוה צבאות.  א,ד אל-תהיו כאבותיכם אשר קראו-אליהם הנביאים הראשונים לאמור, כה אמר יהוה צבאות, שובו נא מדרכיכם הרעים, ומעלליכם הרעים; ולא שמעו ולא-הקשיבו אליי, נאום-יהוה.  א,ה אבותיכם, איה-הם; והנביאים--הלעולם, יחיו.  א,ו אך דבריי וחוקיי, אשר ציוויתי את-עבדיי הנביאים, הלוא השיגו, אבותיכם; וישובו ויאמרו, כאשר זמם יהוה צבאות לעשות לנו, כדרכינו וכמעללינו, כן עשה איתנו.  {ס}

א,ז ביום עשרים וארבעה לעשתי-עשר חודש, הוא-חודש שבט, בשנת שתיים, לדריווש--היה דבר-יהוה, אל-זכריה בן-ברכיהו, בן-עידוא הנביא, לאמור.  א,ח ראיתי הלילה, והנה-איש רוכב על-סוס אדום, והוא עומד, בין ההדסים אשר במצולה; ואחריו סוסים אדומים, שרוקים ולבנים.  א,ט ואומר, מה-אלה אדוני; ויאמר אליי, המלאך הדובר בי, אני אראך, מה-המה אלה.  א,י ויען, האיש העומד בין-ההדסים--ויאמר:  אלה אשר שלח יהוה, להתהלך בארץ.  א,יא ויענו את-מלאך יהוה, העומד בין ההדסים, ויאמרו, התהלכנו בארץ; והנה כל-הארץ, יושבת ושוקטת.  א,יב ויען מלאך-יהוה, ויאמר, יהוה צבאות, עד-מתיי אתה לא-תרחם את-ירושלים ואת ערי יהודה--אשר זעמת, זה שבעים שנה.  א,יג ויען יהוה, את-המלאך הדובר בי--דברים טובים:  דברים, ניחומים.  א,יד ויאמר אליי, המלאך הדובר בי, קרא לאמור, כה אמר יהוה צבאות:  קינאתי לירושלים ולציון, קנאה גדולה.  א,טו וקצף גדול אני קוצף, על-הגויים השאננים, אשר אני קצפתי מעט, והמה עזרו לרעה.  א,טז לכן כה-אמר יהוה, שבתי לירושלים ברחמים--ביתי ייבנה בה, נאום יהוה צבאות; וקו יינטה, על-ירושלים.  א,יז עוד קרא לאמור, כה אמר יהוה צבאות, עוד תפוצנה עריי, מטוב; וניחם יהוה עוד את-ציון, ובחר עוד בירושלים.  {ס}

ב,א ואשא את-עיניי, וארא; והנה, ארבע קרנות.  ב,ב ואומר, אל-המלאך הדובר בי--מה-אלה; ויאמר אליי--אלה הקרנות אשר זירו את-יהודה, את-ישראל וירושלים.  {ס}

ב,ג ויראני יהוה, ארבעה חרשים.  ב,ד ואומר, מה אלה באים לעשות; ויאמר לאמור, אלה הקרנות אשר-זירו את-יהודה כפי-איש לא-נשא ראשו, ויבואו אלה להחריד אותם, ליידות את-קרנות הגויים הנושאים קרן אל-ארץ יהודה לזרותה.  {ס}

ב,ה ואשא עיניי וארא, והנה-איש; ובידו, חבל מידה.  ב,ו ואומר, אנה אתה הולך; ויאמר אליי, למוד את-ירושלים, לראות כמה-רוחבה, וכמה אורכה.  ב,ז והנה, המלאך הדובר בי--יוצא; ומלאך אחר, יוצא לקראתו.  ב,ח ויאמר אליו--רוץ דבר אל-הנער הלז, לאמור:  פרזות תשב ירושלים, מרוב אדם ובהמה בתוכה.  ב,ט ואני אהיה-לה נאום-יהוה, חומת אש סביב; ולכבוד, אהיה בתוכה.  {פ}

ב,י הוי הוי, ונוסו מארץ צפון--נאום-יהוה:  כי כארבע רוחות השמיים, פירשתי אתכם--נאום-יהוה.  ב,יא הוי ציון, הימלטי--יושבת, בת-בבל.  {ס}

ב,יב כי כה אמר, יהוה צבאות, אחר כבוד, שלחני אל-הגויים השוללים אתכם:  כי הנוגע בכם, נוגע בבבת עינו.  ב,יג כי הנני מניף את-ידי, עליהם, והיו שלל, לעבדיהם; וידעתם, כי-יהוה צבאות שלחני.  {ס}

ב,יד רוני ושמחי, בת-ציון--כי הנני-בא ושכנתי בתוכך, נאום-יהוה.  ב,טו ונלוו גויים רבים אל-יהוה ביום ההוא, והיו לי לעם; ושכנתי בתוכך--וידעת, כי-יהוה צבאות שלחני אלייך.  ב,טז ונחל יהוה את-יהודה חלקו, על אדמת הקודש; ובחר עוד, בירושלים.  ב,יז הס כל-בשר, מפני יהוה--כי ניעור, ממעון קודשו.  {ס}

ג,א ויראני, את-יהושוע הכוהן הגדול, עומד, לפני מלאך יהוה; והשטן עומד על-ימינו, לשטנו.  ג,ב ויאמר יהוה אל-השטן, יגער יהוה בך השטן, ויגער יהוה בך, הבוחר בירושלים; הלוא זה אוד, מוצל מאש.  ג,ג ויהושוע, היה לבוש בגדים צואים; ועומד, לפני המלאך.  ג,ד ויען ויאמר, אל-העומדים לפניו לאמור, הסירו הבגדים הצואים, מעליו; ויאמר אליו, ראה העברתי מעליך עוונך, והלבש אותך, מחלצות.  ג,ה ואומר, ישימו צניף טהור על-ראשו; וישימו הצניף הטהור על-ראשו, וילבישוהו בגדים, ומלאך יהוה, עומד.  ג,ו ויעד מלאך יהוה, ביהושוע לאמור.  ג,ז כה-אמר יהוה צבאות, אם-בדרכיי תלך ואם את-משמרתי תשמור, וגם-אתה תדין את-ביתי, וגם תשמור את-חצריי--ונתתי לך מהלכים, בין העומדים האלה.  ג,ח שמע-נא יהושוע הכוהן הגדול, אתה וריעיך היושבים לפניך--כי-אנשי מופת, המה:  כי-הנני מביא את-עבדי, צמח.  ג,ט כי הנה האבן, אשר נתתי לפני יהושוע--על-אבן אחת, שבעה עיניים; הנני מפתח פיתוחה, נאום יהוה צבאות, ומשתי את-עוון הארץ-ההיא, ביום אחד.  ג,י ביום ההוא, נאום יהוה צבאות, תקראו, איש לריעהו--אל-תחת גפן, ואל-תחת תאנה.  ד,א וישב, המלאך הדובר בי; ויעירני, כאיש אשר-ייעור משנתו.  ד,ב ויאמר אליי, מה אתה רואה; ואומר ראיתי והנה מנורת זהב כולה וגולה על-ראשה, ושבעה נרותיה עליה--שבעה ושבעה מוצקות, לנרות אשר על-ראשה.  ד,ג ושניים זיתים, עליה:  אחד מימין הגולה, ואחד על-שמאלה.  ד,ד ואען, ואומר, אל-המלאך הדובר בי, לאמור:  מה-אלה, אדוני.  ד,ה ויען המלאך הדובר בי, ויאמר אליי, הלוא ידעת, מה-המה אלה; ואומר, לא אדוני.  ד,ו ויען ויאמר אליי, לאמור, זה דבר-יהוה, אל-זרובבל לאמור:  לא בחיל, ולא בכוח--כי אם-ברוחי, אמר יהוה צבאות.  ד,ז מי-אתה הר-הגדול לפני זרובבל, למישור; והוציא, את-האבן הראשה--תשואות, חן חן לה.  {פ}

ד,ח ויהי דבר-יהוה, אליי לאמור.  ד,ט ידי זרובבל, ייסדו הבית הזה--וידיו תבצענה; וידעת, כי-יהוה צבאות שלחני אליכם.  ד,י כי מי בז, ליום קטנות, ושמחו וראו את-האבן הבדיל ביד זרובבל, שבעה-אלה; עיני יהוה, המה משוטטים בכל-הארץ.  ד,יא ואען, ואומר אליו:  מה-שני הזיתים האלה, על-ימין המנורה ועל-שמאלה.  ד,יב ואען שנית, ואומר אליו:  מה-שתי שיבלי הזיתים, אשר ביד שני צנתרות הזהב, המריקים מעליהם, הזהב.  ד,יג ויאמר אליי לאמור, הלוא ידעת מה-אלה; ואומר, לא אדוני.  ד,יד ויאמר, אלה שני בני-היצהר, העומדים, על-אדון כל-הארץ.  ה,א ואשוב, ואשא עיניי ואראה; והנה, מגילה עפה.  ה,ב ויאמר אליי, מה אתה רואה; ואומר, אני רואה מגילה עפה--אורכה עשרים באמה, ורוחבה עשר באמה.  ה,ג ויאמר אליי--זאת האלה, היוצאת על-פני כל-הארץ:  כי כל-הגונב, מזה כמוה ניקה, וכל-הנשבע, מזה כמוה ניקה.  ה,ד הוצאתיה, נאום יהוה צבאות, ובאה אל-בית הגנב, ואל-בית הנשבע בשמי לשקר; ולנה בתוך ביתו, וכילתו ואת-עציו ואת-אבניו.  ה,ה וייצא, המלאך הדובר בי; ויאמר אליי--שא נא עיניך וראה, מה היוצאת הזאת.  ה,ו ואומר, מה-היא; ויאמר, זאת האיפה היוצאת, ויאמר, זאת עינם בכל-הארץ.  ה,ז והנה כיכר עופרת, נישאת; וזאת אישה אחת, יושבת בתוך האיפה.  ה,ח ויאמר זאת הרשעה, וישלך אותה אל-תוך האיפה; וישלך את-אבן העופרת, אל-פיה.  {ס}

ה,ט ואשא עיניי וארא, והנה שתיים נשים יוצאות ורוח בכנפיהם, ולהנה כנפיים, ככנפי החסידה; ותישאנה, את-האיפה, בין הארץ, ובין השמיים.  ה,י ואומר, אל-המלאך הדובר בי:  אנה המה מוליכות, את-האיפה.  ה,יא ויאמר אליי, לבנות-לה בית בארץ שנער; והוכן והוניחה שם, על-מכונתה.  {ס}

ו,א ואשוב, ואשא עיניי ואראה, והנה ארבע מרכבות יוצאות, מבין שני ההרים; וההרים, הרי נחושת.  ו,ב במרכבה הראשונה, סוסים אדומים; ובמרכבה השנית, סוסים שחורים.  ו,ג ובמרכבה השלישית, סוסים לבנים; ובמרכבה, הרביעית, סוסים ברודים, אמוצים.  ו,ד ואען, ואומר, אל-המלאך, הדובר בי:  מה-אלה, אדוני.  ו,ה ויען המלאך, ויאמר אליי:  אלה, ארבע רוחות השמיים, יוצאות, מהתייצב על-אדון כל-הארץ.  ו,ו אשר-בה הסוסים השחורים, יוצאים אל-ארץ צפון, והלבנים, יצאו אל-אחריהם; והברודים--יצאו, אל-ארץ התימן.  ו,ז והאמוצים יצאו, ויבקשו ללכת להתהלך בארץ, ויאמר, לכו התהלכו בארץ; ותתהלכנה, בארץ.  ו,ח ויזעק אותי, וידבר אליי לאמור:  ראה, היוצאים אל-ארץ צפון--הניחו את-רוחי, בארץ צפון.  {ס}

ו,ט ויהי דבר-יהוה, אליי לאמור.  ו,י לקוח, מאת הגולה, מחלדיי, ומאת טובייה ומאת ידעיה; ובאת אתה, ביום ההוא, ובאת בית יאשייה בן-צפניה, אשר-באו מבבל.  ו,יא ולקחת כסף-וזהב, ועשית עטרות; ושמת, בראש יהושוע בן-יהוצדק--הכוהן הגדול.  ו,יב ואמרת אליו לאמור, כה אמר יהוה צבאות לאמור:  הנה-איש צמח שמו, ומתחתיו יצמח, ובנה, את-היכל יהוה.  ו,יג והוא יבנה את-היכל יהוה, והוא-יישא הוד, וישב ומשל, על-כיסאו; והיה כוהן, על-כיסאו, ועצת שלום, תהיה בין שניהם.  ו,יד והעטרות, תהיה לחלם ולטובייה ולידעיה, ולחן, בן-צפניה--לזיכרון, בהיכל יהוה.  ו,טו ורחוקים יבואו, ובנו בהיכל יהוה, וידעתם, כי-יהוה צבאות שלחני אליכם; והיה אם-שמוע תשמעון, בקול יהוה אלוהיכם.  {ס}

ז,א ויהי בשנת ארבע, לדריווש המלך; היה דבר-יהוה אל-זכריה, בארבעה לחודש התשיעי--בכסליו.  ז,ב וישלח, בית-אל, שראצר, ורגם מלך ואנשיו--לחלות, את-פני יהוה.  ז,ג לאמור, אל-הכוהנים אשר לבית-יהוה צבאות, ואל-הנביאים, לאמור:  האבכה, בחודש החמישי--הינזר, כאשר עשיתי זה כמה שנים.  {פ}

ז,ד ויהי דבר-יהוה צבאות, אליי לאמור.  ז,ה אמור אל-כל-עם הארץ, ואל-הכוהנים לאמור:  כי-צמתם וספוד בחמישי ובשביעי, וזה שבעים שנה--הצום צמתוני, אני.  ז,ו וכי תאכלו, וכי תשתו--הלוא אתם האוכלים, ואתם השותים.  ז,ז הלוא את-הדברים, אשר קרא יהוה ביד הנביאים הראשונים, בהיות ירושלים יושבת ושלווה, ועריה סביבותיה; והנגב והשפילה, יושב.  {פ}

ז,ח ויהי, דבר-יהוה, אל-זכריה, לאמור.  ז,ט כה אמר יהוה צבאות, לאמור:  משפט אמת, שפוטו, וחסד ורחמים, עשו איש את-אחיו.  ז,י ואלמנה ויתום גר ועני, אל-תעשוקו; ורעת איש אחיו, אל-תחשבו בלבבכם.  ז,יא וימאנו להקשיב, וייתנו כתף סוררת; ואוזניהם, הכבידו משמוע.  ז,יב וליבם שמו שמיר, משמוע את-התורה ואת-הדברים אשר שלח יהוה צבאות ברוחו, ביד, הנביאים הראשונים; ויהי קצף גדול, מאת יהוה צבאות.  ז,יג ויהי כאשר-קרא, ולא שמעו:  כן יקראו ולא אשמע, אמר יהוה צבאות.  ז,יד ואסערם, על כל-הגויים אשר לא-ידעום, והארץ נשמה אחריהם, מעובר ומשב; וישימו ארץ-חמדה, לשמה.  {פ}

ח,א ויהי דבר-יהוה צבאות, לאמור.  ח,ב כה אמר יהוה צבאות, קינאתי לציון קנאה גדולה; וחמה גדולה, קינאתי לה.  ח,ג כה, אמר יהוה, שבתי אל-ציון, ושכנתי בתוך ירושלים; ונקראה ירושלים עיר האמת, והר-יהוה צבאות הר הקודש.  {ס}

ח,ד כה אמר, יהוה צבאות, עוד יישבו זקנים וזקנות, ברחובות ירושלים; ואיש משענתו בידו, מרוב ימים.  ח,ה ורחובות העיר יימלאו, ילדים וילדות, משחקים, ברחובותיה.  {ס}

ח,ו כה אמר, יהוה צבאות, כי ייפלא בעיני שארית העם הזה, בימים ההם--גם-בעיניי, ייפלא, נאום, יהוה צבאות.  {פ}

ח,ז כה אמר יהוה צבאות, הנני מושיע את-עמי מארץ מזרח, ומארץ, מבוא השמש.  ח,ח והבאתי אותם, ושכנו בתוך ירושלים; והיו-לי לעם, ואני אהיה להם לאלוהים--באמת, ובצדקה.  {ס}

ח,ט כה-אמר, יהוה צבאות, תחזקנה ידיכם, השומעים בימים האלה את הדברים האלה--מפי, הנביאים, אשר ביום יוסד בית-יהוה צבאות ההיכל, להיבנות.  ח,י כי, לפני הימים ההם, שכר האדם לא נהיה, ושכר הבהמה איננה; וליוצא ולבא אין-שלום מן-הצר, ואשלח את-כל-האדם איש בריעהו.  ח,יא ועתה, לא כימים הראשונים אני, לשארית, העם הזה--נאום, יהוה צבאות.  ח,יב כי-זרע השלום, הגפן תיתן פרייה והארץ תיתן את-יבולה, והשמיים, ייתנו טלם; והנחלתי, את-שארית העם הזה--את-כל-אלה.  ח,יג והיה כאשר הייתם קללה בגויים, בית יהודה ובית ישראל--כן אושיע אתכם, והייתם ברכה:  אל-תיראו, תחזקנה ידיכם.  {ס}

ח,יד כי כה אמר, יהוה צבאות, כאשר זממתי להרע לכם בהקציף אבותיכם אותי, אמר יהוה צבאות; ולא, ניחמתי.  ח,טו כן שבתי זממתי בימים האלה, להיטיב את-ירושלים ואת-בית יהודה:  אל-תיראו.  ח,טז אלה הדברים, אשר תעשו:  דברו אמת, איש את-ריעהו--אמת ומשפט שלום, שפטו בשעריכם.  ח,יז ואיש את-רעת ריעהו, אל-תחשבו בלבבכם, ושבועת שקר, אל-תאהבו:  כי את-כל-אלה אשר שנאתי, נאום-יהוה.  {ס}

ח,יח ויהי דבר-יהוה צבאות, אליי לאמור.  ח,יט כה-אמר יהוה צבאות, צום הרביעי וצום החמישי וצום השביעי וצום העשירי יהיה לבית-יהודה לששון ולשמחה, ולמועדים, טובים; והאמת והשלום, אהבו.  {פ}

ח,כ כה אמר, יהוה צבאות:  עוד אשר יבואו עמים, ויושבי ערים רבות.  ח,כא והלכו יושבי אחת אל-אחת לאמור, נלכה הלוך לחלות את-פני יהוה, ולבקש, את-יהוה צבאות; אלכה, גם-אני.  ח,כב ובאו עמים רבים וגויים עצומים, לבקש את-יהוה צבאות בירושלים, ולחלות, את-פני יהוה.  {ס}

ח,כג כה-אמר, יהוה צבאות, בימים ההמה, אשר יחזיקו עשרה אנשים מכול לשונות הגויים; והחזיקו בכנף איש יהודי לאמור, נלכה עימכם--כי שמענו, אלוהים עימכם.  {ס}

ט,א משא דבר-יהוה בארץ חדרך, ודמשק מנוחתו:  כי ליהוה עין אדם, וכול שבטי ישראל.  ט,ב וגם-חמת, תגבול-בה; צור וצידון, כי חכמה מאוד.  ט,ג ותיבן צור מצור, לה; ותצבור-כסף, כעפר, וחרוץ, כטיט חוצות.  ט,ד הנה אדוניי יורישנה, והכה בים חילה; והיא, באש תיאכל.  ט,ה תרא אשקלון ותירא, ועזה ותחיל מאוד, ועקרון, כי-הוביש מבטה; ואבד מלך מעזה, ואשקלון לא תשב.  ט,ו וישב ממזר, באשדוד; והכרתי, גאון פלשתים.  ט,ז והסירותי דמיו מפיו, ושיקוציו מבין שיניו, ונשאר גם-הוא, לאלוהינו; והיה כאלוף ביהודה, ועקרון כיבוסי.  ט,ח וחניתי לביתי מצבה מעובר ומשב, ולא-יעבור עליהם עוד נוגש:  כי עתה, ראיתי בעיניי.  {ס}

ט,ט גילי מאוד בת-ציון, הריעי בת ירושלים, הנה מלכך יבוא לך, צדיק ונושע הוא; עני ורוכב על-חמור, ועל-עיר בן-אתונות.  ט,י והכרתי-רכב מאפריים, וסוס מירושלים, ונכרתה קשת מלחמה, ודיבר שלום לגויים; ומושלו מים עד-ים, ומנהר עד-אפסי-ארץ.  ט,יא גם-את בדם-בריתך, שילחתי אסירייך מבור, אין מים, בו.  ט,יב שובו, לביצרון, אסירי, התקווה; גם-היום, מגיד משנה אשיב לך.  ט,יג כי-דרכתי לי יהודה, קשת מילאתי אפריים, ועוררתי בנייך ציון, על-בנייך יוון; ושמתיך, כחרב גיבור.  ט,יד ויהוה עליהם ייראה, ויצא כברק חיצו; ואדוניי יהוה בשופר יתקע, והלך בסערות תימן.  ט,טו יהוה צבאות, יגן עליהם, ואכלו וכבשו אבני-קלע, ושתו המו כמו-יין; ומלאו, כמזרק--כזווייות, מזבח.  ט,טז והושיעם יהוה אלוהיהם, ביום ההוא--כצאן עמו:  כי, אבני-נזר, מתנוססות, על-אדמתו.  ט,יז כי מה-טובו, ומה-יופייו--דגן, בחורים, ותירוש, ינובב בתולות.  י,א שאלו מיהוה מטר בעת מלקוש, יהוה עושה חזיזים; ומטר-גשם ייתן להם, לאיש עשב בשדה.  י,ב כי התרפים דיברו-אוון, והקוסמים חזו שקר, וחלומות השוא ידברו, הבל ינחמון; על-כן נסעו כמו-צאן, יענו כי-אין רועה.  {פ}

י,ג על-הרועים חרה אפי, ועל-העתודים אפקוד:  כי-פקד יהוה צבאות את-עדרו, את-בית יהודה, ושם אותם, כסוס הודו במלחמה.  י,ד ממנו פינה ממנו יתד, ממנו קשת מלחמה; ממנו ייצא כל-נוגש, יחדיו.  י,ה והיו כגיבורים בוסים בטיט חוצות, במלחמה, ונלחמו, כי יהוה עימם; והובישו, רוכבי סוסים.  י,ו וגיברתי את-בית יהודה, ואת-בית יוסף אושיע, והושבותים כי ריחמתים, והיו כאשר לא-זנחתים:  כי, אני יהוה אלוהיהם--ואענם.  י,ז והיו כגיבור אפריים, ושמח ליבם כמו-יין; ובניהם יראו ושמחו, יגל ליבם ביהוה.  י,ח אשרקה להם ואקבצם, כי פדיתים; ורבו, כמו רבו.  י,ט ואזרעם, בעמים, ובמרחקים, יזכרוני; וחיו את-בניהם, ושבו.  י,י והשיבותים מארץ מצריים, ומאשור אקבצם; ואל-ארץ גלעד ולבנון אביאם, ולא יימצא להם.  י,יא ועבר בים צרה, והכה בים גלים, והובישו, כול מצולות יאור; והורד גאון אשור, ושבט מצריים יסור.  י,יב וגיברתים, ביהוה, ובשמו, יתהלכו:  נאום, יהוה.  {פ}

יא,א פתח לבנון, דלתיך; ותאכל אש, בארזיך.  יא,ב היליל ברוש כי-נפל ארז, אשר אדירים שודדו; הילילו אלוני בשן, כי ירד יער הבציר.  יא,ג קול יללת הרועים, כי שודדה אדרתם; קול שאגת כפירים, כי שודד גאון הירדן.  {פ}

יא,ד כה אמר, יהוה אלוהיי:  רעה, את-צאן ההריגה.  יא,ה אשר קוניהן יהרגון, ולא יאשמו, ומוכריהן יאמר, ברוך יהוה ואעשיר; ורועיהם, לא יחמול עליהן.  יא,ו כי לא אחמול עוד, על-יושבי הארץ--נאום-יהוה; והנה אנוכי ממציא את-האדם, איש ביד-ריעהו וביד מלכו, וכיתתו את-הארץ, ולא אציל מידם.  יא,ז וארעה את-צאן ההריגה, לכן עניי הצאן; ואקח-לי שני מקלות, לאחד קראתי נועם ולאחד קראתי חובלים, וארעה, את-הצאן.  יא,ח ואכחיד את-שלושת הרועים, בירח אחד; ותקצר נפשי בהם, וגם-נפשם בחלה בי.  יא,ט ואומר, לא ארעה אתכם; המתה תמות, והנכחדת תיכחד, והנשארות, תאכלנה אישה את-בשר רעותה.  יא,י ואקח את-מקלי את-נועם, ואגדע אותו--להפר, את-בריתי, אשר כרתי, את-כל-העמים.  יא,יא ותופר, ביום ההוא; ויידעו כן עניי הצאן, השומרים אותי, כי דבר-יהוה, הוא.  {ס}

יא,יב ואומר אליהם, אם-טוב בעיניכם הבו שכרי--ואם-לא חדלו; וישקלו את-שכרי, שלושים כסף.  יא,יג ויאמר יהוה אליי, השליכהו אל-היוצר, אדר היקר, אשר יקרתי מעליהם; ואקחה שלושים הכסף, ואשליך אותו בית יהוה אל-היוצר.  יא,יד ואגדע את-מקלי השני, את החובלים--להפר, את-האחווה, בין יהודה, ובין ישראל.  {פ}

יא,טו ויאמר יהוה, אליי:  עוד קח-לך, כלי רועה אווילי.  יא,טז כי הנה-אנוכי מקים רועה בארץ, הנכחדות לא-יפקוד הנער לא-יבקש, והנשברת, לא ירפא; הניצבה, לא יכלכל, ובשר הבריאה יאכל, ופרסיהן יפרק.  יא,יז הוי רועי האליל עוזבי הצאן, חרב על-זרועו ועל-עין ימינו; זרועו יבוש תיבש, ועין ימינו כהה תכהה.  {פ}

יב,א משא דבר-יהוה, על-ישראל:  נאום-יהוה, נוטה שמיים ויוסד ארץ, ויוצר רוח-אדם, בקרבו.  יב,ב הנה אנוכי שם את-ירושלים סף-רעל, לכל-העמים--סביב; וגם על-יהודה יהיה במצור, על-ירושלים.  יב,ג והיה ביום-ההוא אשים את-ירושלים אבן מעמסה, לכל-העמים--כל-עומסיה, שרוט יישרטו; ונאספו עליה, כול גויי הארץ.  יב,ד ביום ההוא נאום-יהוה, אכה כל-סוס בתימהון, ורוכבו, בשיגעון; ועל-בית יהודה, אפקח את-עיניי, וכול סוס העמים, אכה בעיוורון.  יב,ה ואמרו אלופי יהודה, בליבם:  אמצה לי יושבי ירושלים, ביהוה צבאות אלוהיהם.  יב,ו ביום ההוא אשים את-אלופי יהודה ככיור אש בעצים, וכלפיד אש בעמיר, ואכלו על-ימין ועל-שמאל את-כל-העמים, סביב; וישבה ירושלים עוד תחתיה, בירושלים.  יב,ז והושיע יהוה את-אוהלי יהודה, בראשונה:  למען לא-תגדל תפארת בית-דויד, ותפארת יושב ירושלים--על-יהודה.  יב,ח ביום ההוא, יגן יהוה בעד יושב ירושלים, והיה הנכשל בהם ביום ההוא, כדויד; ובית דויד כאלוהים, כמלאך יהוה לפניהם.  יב,ט והיה, ביום ההוא; אבקש, להשמיד את-כל-הגויים, הבאים, על-ירושלים.  יב,י ושפכתי על-בית דויד ועל יושב ירושלים, רוח חן ותחנונים, והביטו אליי, את אשר-דקרו; וספדו עליו, כמספד על-היחיד, והמר עליו, כהמר על-הבכור.  יב,יא ביום ההוא, יגדל המספד בירושלים, כמספד הדדרימון, בבקעת מגידון.  יב,יב וספדה הארץ, משפחות משפחות לבד:  משפחת בית-דויד לבד, ונשיהם לבד--משפחת בית-נתן לבד, ונשיהם לבד.  יב,יג משפחת בית-לוי לבד, ונשיהם לבד; משפחת השמעי לבד, ונשיהם לבד.  יב,יד כול, המשפחות הנשארות--משפחות משפחות, לבד; ונשיהם, לבד.  יג,א ביום ההוא, יהיה מקור נפתח, לבית דויד, וליושבי ירושלים--לחטאת, ולנידה.  יג,ב והיה ביום ההוא נאום יהוה צבאות, אכרית את-שמות העצבים מן-הארץ, ולא ייזכרו, עוד; וגם את-הנביאים ואת-רוח הטומאה, אעביר מן-הארץ.  יג,ג והיה, כי-יינבא איש עוד, ואמרו אליו אביו ואימו יולדיו לא תחיה, כי שקר דיברת בשם יהוה; ודקרוהו אביהו ואימו יולדיו, בהינבאו.  יג,ד והיה ביום ההוא, יבושו הנביאים איש מחזיונו--בהינבאותו; ולא ילבשו אדרת שיער, למען כחש.  יג,ה ואמר, לא נביא אנוכי:  איש-עובד אדמה אנוכי, כי אדם הקנני מנעוריי.  יג,ו ואמר אליו, מה המכות האלה בין ידיך; ואמר, אשר הוכיתי בית מאהביי.  {פ}

יג,ז חרב, עורי על-רועי ועל-גבר עמיתי--נאום, יהוה צבאות; הך את-הרועה ותפוצינה הצאן, והשיבותי ידי על-הצוערים.  יג,ח והיה בכל-הארץ, נאום-יהוה, פי-שניים בה, ייכרתו יגוועו; והשלישית, ייוותר בה.  יג,ט והבאתי את-השלישית, באש, וצרפתים כצרוף את-הכסף, ובחנתים כבחון את-הזהב; הוא יקרא בשמי, ואני אענה אותו--אמרתי עמי הוא, והוא יאמר יהוה אלוהיי.  {פ}

יד,א הנה יום-בא, ליהוה; וחולק שללך, בקרבך.  יד,ב ואספתי את-כל-הגויים אל-ירושלים, למלחמה, ונלכדה העיר ונשסו הבתים, והנשים תישכבנה; ויצא חצי העיר, בגולה, ויתר העם, לא ייכרת מן-העיר.  יד,ג ויצא יהוה, ונלחם בגויים ההם, כיום הילחמו, ביום קרב.  יד,ד ועמדו רגליו ביום-ההוא על-הר הזיתים אשר על-פני ירושלים, מקדם, ונבקע הר הזיתים מחצייו מזרחה וימה, גיא גדולה מאוד; ומש חצי ההר צפונה, וחצייו-נגבה.  יד,ה ונסתם גיא-הריי, כי-יגיע גיא-הרים אל-אצל, ונסתם כאשר נסתם מפני הרעש, בימי עוזייה מלך-יהודה; ובא יהוה אלוהיי, כל-קדושים עימך.  יד,ו והיה, ביום ההוא; לא-יהיה אור, יקרות וקיפאון.  יד,ז והיה יום-אחד, הוא ייוודע ליהוה--לא-יום ולא-לילה; והיה לעת-ערב, יהיה-אור.  יד,ח והיה ביום ההוא, ייצאו מים-חיים מירושלים, חציים אל-הים הקדמוני, וחציים אל-הים האחרון:  בקיץ ובחורף, יהיה.  יד,ט והיה יהוה למלך, על-כל-הארץ; ביום ההוא, יהיה יהוה אחד--ושמו אחד.  יד,י ייסוב כל-הארץ כערבה מגבע לרימון, נגב ירושלים; וראמה וישבה תחתיה למשער בנימין, עד-מקום שער הראשון עד-שער הפינים, ומגדל חננאל, עד יקבי המלך.  יד,יא וישבו בה, וחרם לא יהיה-עוד; וישבה ירושלים, לבטח.  {ס}

יד,יב וזאת תהיה המגפה, אשר ייגוף יהוה את-כל-העמים, אשר צבאו, על-ירושלים; המק בשרו, והוא עומד על-רגליו, ועיניו תימקנה בחוריהן, ולשונו תימק בפיהם.  יד,יג והיה ביום ההוא, תהיה מהומת-יהוה רבה בהם; והחזיקו, איש יד ריעהו, ועלתה ידו, על-יד ריעהו.  יד,יד וגם-יהודה--תילחם, בירושלים; ואוסף חיל כל-הגויים סביב, זהב וכסף ובגדים--לרוב מאוד.  יד,טו וכן תהיה מגפת הסוס, הפרד הגמל והחמור, וכל-הבהמה, אשר יהיה במחנות ההמה--כמגפה, הזאת.  יד,טז והיה, כל-הנותר מכל-הגויים, הבאים, על-ירושלים; ועלו מדי שנה בשנה, להשתחוות למלך יהוה צבאות, ולחוג, את-חג הסוכות.  יד,יז והיה אשר לא-יעלה מאת משפחות הארץ, אל-ירושלים, להשתחוות, למלך יהוה צבאות--ולא עליהם, יהיה הגשם.  יד,יח ואם-משפחת מצריים לא-תעלה ולא באה, ולא עליהם; תהיה המגפה, אשר ייגוף יהוה את-הגויים, אשר לא יעלו, לחוג את-חג הסוכות.  יד,יט זאת תהיה, חטאת מצריים; וחטאת, כל-הגויים, אשר לא יעלו, לחוג את-חג הסוכות.  יד,כ ביום ההוא, יהיה על-מצילות הסוס, קודש, ליהוה; והיה הסירות בבית יהוה, כמזרקים לפני המזבח.  יד,כא והיה כל-סיר בירושלים וביהודה, קודש ליהוה צבאות, ובאו כל-הזובחים, ולקחו מהם ובישלו בהם; ולא-יהיה כנעני עוד בבית-יהוה צבאות, ביום ההוא.  {ש}

מלאכי

א,א משא דבר-יהוה, אל-ישראל, ביד, מלאכי.  א,ב אהבתי אתכם אמר יהוה, ואמרתם במה אהבתנו; הלוא-אח עשיו ליעקוב נאום-יהוה, ואוהב את-יעקוב.  א,ג ואת-עשיו, שנאתי; ואשים את-הריו שממה, ואת-נחלתו לתנות מדבר.  א,ד כי-תאמר אדום רוששנו, ונשוב ונבנה חורבות--כה אמר יהוה צבאות, המה יבנו ואני אהרוס; וקראו להם גבול רשעה, והעם אשר-זעם יהוה עד-עולם.  א,ה ועיניכם, תראינה; ואתם תאמרו יגדל יהוה, מעל לגבול ישראל.  א,ו בן יכבד אב, ועבד אדוניו; ואם-אב אני איה כבודי ואם-אדונים אני איה מוראי אמר יהוה צבאות, לכם הכוהנים בוזי שמי, ואמרתם, במה בזינו את-שמך.  א,ז מגישים על-מזבחי לחם מגואל, ואמרתם במה גיאלנוך; באמורכם, שולחן יהוה נבזה הוא.  א,ח וכי-תגישון עיוור לזבוח אין רע, וכי תגישו פיסח וחולה אין רע; הקריבהו נא לפחתך, הירצך או היישא פניך--אמר, יהוה צבאות.  א,ט ועתה חלו-נא פני-אל, ויחוננו; מידכם, הייתה זאת--היישא מכם פנים, אמר יהוה צבאות.  א,י מי גם-בכם ויסגור דלתיים, ולא-תאירו מזבחי חינם; אין-לי חפץ בכם, אמר יהוה צבאות, ומנחה, לא-ארצה מידכם.  א,יא כי ממזרח-שמש ועד-מבואו, גדול שמי בגויים, ובכל-מקום מוקטר מוגש לשמי, ומנחה טהורה:  כי-גדול שמי בגויים, אמר יהוה צבאות.  א,יב ואתם, מחללים אותו--באמורכם, שולחן אדוניי מגואל הוא, וניבו, נבזה אוכלו.  א,יג ואמרתם הנה מתלאה והפחתם אותו, אמר יהוה צבאות, והבאתם גזול ואת-הפיסח ואת-החולה, והבאתם את-המנחה; הארצה אותה מידכם, אמר יהוה.  {ס}

א,יד וארור נוכל, ויש בעדרו זכר, ונודר וזובח מושחת, לאדוניי:  כי מלך גדול אני, אמר יהוה צבאות, ושמי, נורא בגויים.  ב,א ועתה, אליכם המצוה הזאת--הכוהנים.  ב,ב אם-לא תשמעו ואם-לא תשימו על-לב לתת כבוד לשמי, אמר יהוה צבאות, ושילחתי בכם את-המארה, וארותי את-ברכותיכם; וגם, ארותיה, כי אינכם, שמים על-לב.  ב,ג הנני גוער לכם, את-הזרע, וזיריתי פרש על-פניכם, פרש חגיכם; ונשא אתכם, אליו.  ב,ד וידעתם--כי שילחתי אליכם, את המצוה הזאת:  להיות בריתי את-לוי, אמר יהוה צבאות.  ב,ה בריתי הייתה איתו, החיים והשלום, ואתנם-לו מורא, וייראני; ומפני שמי, ניחת הוא.  ב,ו תורת אמת הייתה בפיהו, ועוולה לא-נמצא בשפתיו; בשלום ובמישור הלך איתי, ורבים השיב מעוון.  ב,ז כי-שפתי כוהן ישמרו-דעת, ותורה יבקשו מפיהו:  כי מלאך יהוה-צבאות, הוא.  ב,ח ואתם סרתם מן-הדרך, הכשלתם רבים בתורה; שיחתם ברית הלוי, אמר יהוה צבאות.  ב,ט וגם-אני נתתי אתכם, נבזים ושפלים--לכל-העם:  כפי, אשר אינכם שומרים את-דרכיי, ונושאים פנים, בתורה.  {פ}

ב,י הלוא אב אחד לכולנו, הלוא אל אחד בראנו; מדוע, נבגד איש באחיו--לחלל, ברית אבותינו.  ב,יא בגדה יהודה, ותועבה נעשתה בישראל ובירושלים:  כי חילל יהודה, קודש יהוה אשר אהב, ובעל, בת-אל נכר.  ב,יב יכרת יהוה לאיש אשר יעשנה, ער ועונה, מאוהלי, יעקוב; ומגיש מנחה, ליהוה צבאות.  {פ}

ב,יג וזאת, שנית תעשו--כסות דמעה את-מזבח יהוה, בכי ואנקה; מאין עוד, פנות אל-המנחה, ולקחת רצון, מידכם.  ב,יד ואמרתם, על-מה:  על כי-יהוה העיד בינך ובין אשת נעוריך, אשר אתה בגדת בה, והיא חברתך, ואשת בריתך.  ב,טו ולא-אחד עשה, ושאר רוח לו, ומה האחד, מבקש זרע אלוהים; ונשמרתם, ברוחכם, ובאשת נעוריך, אל-יבגוד.  ב,טז כי-שנא שלח, אמר יהוה אלוהי ישראל, וכיסה חמס על-לבושו, אמר יהוה צבאות; ונשמרתם ברוחכם, ולא תבגודו.  {פ}

ב,יז הוגעתם יהוה בדבריכם, ואמרתם במה הוגענו:  באמורכם, כל-עושה רע טוב בעיני יהוה ובהם הוא חפץ, או איה, אלוהי המשפט.  ג,א הנני שולח מלאכי, ופינה-דרך לפניי; ופתאום יבוא אל-היכלו האדון אשר-אתם מבקשים, ומלאך הברית אשר-אתם חפצים הנה-בא--אמר, יהוה צבאות.  ג,ב ומי מכלכל את-יום בואו, ומי העומד בהיראותו:  כי-הוא כאש מצרף, וכבורית מכבסים.  ג,ג וישב מצרף ומטהר, כסף, וטיהר את-בני-לוי וזיקק אותם, כזהב וככסף; והיו, ליהוה, מגישי מנחה, בצדקה.  ג,ד וערבה, ליהוה, מנחת יהודה, וירושלים--כימי עולם, וכשנים קדמונייות.  ג,ה וקרבתי אליכם, למשפט, והייתי עד ממהר במכשפים ובמנאפים, ובנשבעים לשקר; ובעושקי שכר-שכיר אלמנה ויתום ומטי-גר, ולא יראוני--אמר, יהוה צבאות.  ג,ו כי אני יהוה, לא שניתי; ואתם בני-יעקוב, לא כליתם.  ג,ז למימי אבותיכם סרתם מחוקיי, ולא שמרתם--שובו אליי ואשובה אליכם, אמר יהוה צבאות; ואמרתם, במה נשוב.  ג,ח היקבע אדם אלוהים, כי אתם קובעים אותי, ואמרתם, במה קבענוך:  המעשר, והתרומה.  ג,ט במארה אתם ניארים, ואותי אתם קובעים--הגוי, כולו.  ג,י הביאו את-כל-המעשר אל-בית האוצר, ויהי טרף בביתי, ובחנוני נא בזאת, אמר יהוה צבאות:  אם-לא אפתח לכם, את ארובות השמיים, והריקותי לכם ברכה, עד-בלי-דיי.  ג,יא וגערתי לכם באוכל, ולא-ישחית לכם את-פרי האדמה; ולא-תשכל לכם הגפן בשדה, אמר יהוה צבאות.  ג,יב ואישרו אתכם, כל-הגויים:  כי-תהיו אתם ארץ חפץ, אמר יהוה צבאות.  {פ}

ג,יג חזקו עליי דבריכם, אמר יהוה; ואמרתם, מה-נדברנו עליך.  ג,יד אמרתם, שוא עבוד אלוהים; ומה-בצע, כי שמרנו משמרתו, וכי הלכנו קדורנית, מפני יהוה צבאות.  ג,טו ועתה, אנחנו מאשרים זדים; גם-נבנו עושי רשעה, גם בחנו אלוהים ויימלטו.  ג,טז אז נדברו יראי יהוה, איש אל-ריעהו; ויקשב יהוה, וישמע, וייכתב ספר זיכרון לפניו ליראי יהוה, ולחושבי שמו.  ג,יז והיו לי, אמר יהוה צבאות, ליום, אשר אני עושה סגולה; וחמלתי עליהם--כאשר יחמול איש, על-בנו העובד אותו.  ג,יח ושבתם, וראיתם, בין צדיק, לרשע--בין עובד אלוהים, לאשר לא עבדו.  {פ}

ג,יט כי-הנה היום בא, בוער כתנור; והיו כל-זדים וכל-עושה רשעה, קש, וליהט אותם היום הבא אמר יהוה צבאות, אשר לא-יעזוב להם שורש וענף.  ג,כ וזרחה לכם יראי שמי, שמש צדקה, ומרפא, בכנפיה; ויצאתם ופשתם, כעגלי מרבק.  ג,כא ועסותם רשעים--כי-יהיו אפר, תחת כפות רגליכם:  ביום אשר אני עושה, אמר יהוה צבאות.  {פ}

ג,כב זכרו, תורת משה עבדי, אשר ציוויתי אותו בחורב על-כל-ישראל, חוקים ומשפטים.  ג,כג הנה אנוכי שולח לכם, את אלייה הנביא--לפני, בוא יום יהוה, הגדול, והנורא.  ג,כד והשיב לב-אבות על-בנים, ולב בנים על-אבותם--פן-אבוא, והכיתי את-הארץ חרם.  {ש}

דברי הימים

א א,א אדם שת, אנוש.  א א,ב קינן מהללאל, ירד.  א א,ג חנוך מתושלח, למך.  א א,ד נוח שם, חם ויפת.  {ס}  א א,ה בני יפת--גומר ומגוג, ומדיי ויוון ותובל; ומשך, ותירס.  {ס}  א א,ו ובני, גמר--אשכנז ודיפת, ותוגרמה.  {ס}  א א,ז ובני יוון, אלישה ותרשישה, כיתים, ורודנים.  {ס}  א א,ח בני, חם--כוש ומצריים, פוט וכנען.  א א,ט ובני כוש--סבא וחווילה, וסבתא ורעמא וסבתכא; ובני רעמא, שבא ודדן.  {ס}  א א,י וכוש, ילד את-נמרוד; הוא החל, להיות גיבור בארץ.  {ס}  א א,יא ומצריים ילד את-לודים ואת-ענמים, ואת-להבים--ואת-נפתוחים.  א א,יב ואת-פתרוסים ואת-כסלוחים, אשר יצאו משם פלשתים--ואת-כפתורים.  {ס}  א א,יג וכנען, ילד את-צידון בכורו--ואת-חת.  א א,יד ואת-היבוסי, ואת-האמורי, ואת, הגרגשי.  א א,טו ואת-החיווי ואת-הערקי, ואת-הסיני.  א א,טז ואת-הארוודי ואת-הצמרי, ואת-החמתי.  {ס}  א א,יז בני שם--עילם ואשור, וארפכשד ולוד וארם; ועוץ וחול, וגתר ומשך.  {ס}  א א,יח וארפכשד, ילד את-שלח; ושלח, ילד את-עבר.  א א,יט ולעבר יולד, שני בנים:  שם האחד פלג, כי בימיו נפלגה הארץ, ושם אחיו, יוקטן.  א א,כ ויוקטן ילד, את-אלמודד ואת-שלף, ואת-חצרמוות, ואת-ירח.  א א,כא ואת-הדורם ואת-אוזל, ואת-דקלה.  א א,כב ואת-עיבל ואת-אבימאל, ואת-שבא.  א א,כג ואת-אופיר ואת-חווילה, ואת-יובב; כל-אלה, בני יוקטן.  {ס}  א א,כד שם ארפכשד, שלח.  א א,כה עבר פלג, רעו.  א א,כו שרוג נחור, תרח.  א א,כז אברם, הוא אברהם.  {ס}  א א,כח בני, אברהם--יצחק, וישמעאל.  {ס}  א א,כט אלה, תולדותם:  בכור ישמעאל נביות, וקדר ואדבאל ומבשם.  א א,ל משמע ודומה, משא חדד ותימא.  א א,לא יטור נפיש, וקדמה; אלה הם, בני ישמעאל.  {ס}  א א,לב ובני קטורה פילגש אברהם, ילדה את-זמרן ויוקשן ומדן ומדיין--וישבק ושוח; ובני יוקשן, שבא ודדן.  {ס}  א א,לג ובני מדיין, עיפה ועפר וחנוך, ואבידע, ואלדעה; כל-אלה, בני קטורה.  {ס}  א א,לד ויולד אברהם, את-יצחק; בני יצחק, עשיו וישראל.  {ס}  א א,לה בני, עשיו--אליפז רעואל ויעוש, ויעלם וקורח.  {ס}  א א,לו בני, אליפז--תימן ואומר צפי וגעתם, קנז ותמנע ועמלק.  {ס}  א א,לז בני, רעואל--נחת זרח, שמה ומיזה.  {ס}  א א,לח ובני שעיר, לוטן ושובל וצבעון וענה, ודישון ואצר, ודישן.  {ס}  א א,לט ובני לוטן, חורי והומם; ואחות לוטן, תמנע.  {ס}  א א,מ בני שובל, עליין ומנחת ועיבל שפי ואונם; ובני צבעון, איה וענה.  {ס}  א א,מא בני ענה, דישון; ובני דישון, חמרן ואשבן ויתרן וכרן.  א א,מב בני-אצר, בלהן וזעוון יעקן; בני דישון, עוץ וארן.  {פ}

א א,מג ואלה המלכים, אשר מלכו בארץ אדום, לפני מלוך-מלך, לבני ישראל:  בלע, בן-בעור, ושם עירו, דנהבה.  א א,מד וימת, בלע; וימלוך תחתיו, יובב בן-זרח מבוצרה.  א א,מה וימת, יובב; וימלוך תחתיו, חושם מארץ התימני.  א א,מו וימת, חושם; וימלוך תחתיו הדד בן-בדד, המכה את-מדיין בשדה מואב, ושם עירו, עווית.  א א,מז וימת, הדד; וימלוך תחתיו, שמלה ממשרקה.  א א,מח וימת, שמלה; וימלוך תחתיו, שאול מרחובות הנהר.  א א,מט וימת, שאול; וימלוך תחתיו, בעל חנן בן-עכבור.  א א,נ וימת, בעל חנן, וימלוך תחתיו הדד, ושם עירו פעי; ושם אשתו מהיטבאל בת-מטרד, בת מי זהב.  א א,נא וימת, הדד;  {פ}
 
ויהיו אלופי אדום, אלוף תמנע אלוף עלווה אלוף יתת.  א א,נב אלוף אוהליבמה אלוף אלה, אלוף פינון.  א א,נג אלוף קנז אלוף תימן, אלוף מבצר.  א א,נד אלוף מגדיאל, אלוף עירם; אלה, אלופי אדום.  {פ}

א ב,א אלה, בני ישראל:  ראובן שמעון לוי ויהודה, יששכר וזבולון.  א ב,ב דן יוסף ובנימין, נפתלי גד ואשר.  {פ}

א ב,ג בני יהודה, ער ואונן ושלה--שלושה נולד לו, מבת-שוע הכנענית; ויהי ער בכור יהודה, רע בעיני יהוה--וימיתהו.  {ס}  א ב,ד ותמר, כלתו, ילדה לו, את-פרץ ואת-זרח; כל-בני יהודה, חמישה.  {ס}  א ב,ה בני-פרץ, חצרון וחמול.  {ס}  א ב,ו ובני זרח, זמרי ואיתן והימן וכלכול ודרע--כולם חמישה.  {ס}  א ב,ז ובני, כרמי--עכר עוכר ישראל, אשר מעל בחרם.  {ס}  א ב,ח ובני איתן, עזריה.  {ס}  א ב,ט ובני חצרון, אשר נולד-לו--את-ירחמאל ואת-רם, ואת-כלוביי.  א ב,י ורם, הוליד את-עמינדב; ועמינדב הוליד את-נחשון, נשיא בני יהודה.  א ב,יא ונחשון הוליד את-שלמא, ושלמא הוליד את-בועז.  א ב,יב ובועז הוליד את-עובד, ועובד הוליד את-ישי.  א ב,יג ואישיי הוליד את-בכורו, את-אליאב--ואבינדב, השני, ושמעא, השלישי.  א ב,יד נתנאל, הרביעי, רדיי, החמישי.  א ב,טו אוצם, השישי, דויד, השביעי.  א ב,טז ואחיותיהם, צרויה ואביגיל; ובני צרויה, אבשי ויואב ועשהאל--שלושה.  א ב,יז ואביגיל, ילדה את-עמשא; ואבי עמשא, יתר הישמעאלי.  א ב,יח וכלב בן-חצרון, הוליד את-עזובה אישה--ואת-יריעות; ואלה בניה, ישר ושובב וארדון.  א ב,יט ותמת, עזובה; וייקח-לו כלב את-אפרת, ותלד לו את-חור.  א ב,כ וחור הוליד את-אורי, ואורי הוליד את-בצלאל.  {ס}  א ב,כא ואחר, בא חצרון אל-בת-מכיר אבי גלעד, והוא לקחה, והוא בן-שישים שנה; ותלד לו, את-שגוב.  א ב,כב ושגוב, הוליד את-יאיר; ויהי-לו, עשרים ושלוש ערים, בארץ, הגלעד.  {ס}  א ב,כג וייקח גשור-וארם את-חוות יאיר מאיתם, את-קנת ואת-בנותיה--שישים עיר; כל-אלה, בני מכיר אבי-גלעד.  א ב,כד ואחר מות-חצרון, בכלב אפרתה; ואשת חצרון, אבייה, ותלד לו, את-אשחור אבי תקוע.  {ס}  א ב,כה ויהיו בני-ירחמאל בכור חצרון, הבכור רם; ובונה ואורן ואוצם, אחייה.  א ב,כו ותהי אישה אחרת לירחמאל, ושמה עטרה; היא, אם אונם.  {ס}  א ב,כז ויהיו בני-רם, בכור ירחמאל--מעץ וימין, ועקר.  א ב,כח ויהיו בני-אונם, שמיי וידע; ובני שמיי, נדב ואבישור.  א ב,כט ושם אשת אבישור, אביהיל; ותלד לו, את-אחבן ואת-מוליד.  א ב,ל ובני נדב, סלד ואפיים; וימת סלד, לא בנים.  א ב,לא ובני אפיים, ישעי; ובני ישעי ששן, ובני ששן אחליי.  א ב,לב ובני ידע אחי שמיי, יתר ויונתן; וימת יתר, לא בנים.  {ס}  א ב,לג ובני יונתן, פלת וזזא; אלה היו, בני ירחמאל.  א ב,לד ולא-היה לששן בנים, כי אם-בנות; ולששן עבד מצרי, ושמו ירחע.  א ב,לה וייתן ששן את-בתו לירחע עבדו, לאישה; ותלד לו, את-עתיי.  א ב,לו ועתיי הוליד את-נתן, ונתן הוליד את-זבד.  א ב,לז וזבד הוליד את-אפלל, ואפלל הוליד את-עובד.  א ב,לח ועובד הוליד את-יהוא, ויהוא הוליד את-עזריה.  א ב,לט ועזריה הוליד את-חלץ, וחלץ הוליד את-אלעשה.  א ב,מ ואלעשה הוליד את-סיסמיי, וסיסמיי הוליד את-שלום.  א ב,מא ושלום הוליד את-יקמיה, ויקמיה הוליד את-אלישמע.  {ס}  א ב,מב ובני כלב אחי ירחמאל, מישע בכורו הוא אבי-זיף, ובני מרשה, אבי חברון.  א ב,מג ובני, חברון--קורח ותפוח, ורקם ושמע.  א ב,מד ושמע הוליד, את-רחם אבי יורקעם; ורקם, הוליד את-שמיי.  א ב,מה ובן-שמיי, מעון; ומעון, אבי בית-צור.  א ב,מו ועיפה פילגש כלב, ילדה את-חרן ואת-מוצא ואת-גזז; וחרן, הוליד את-גזז.  {ס}  א ב,מז ובני, יוהדיי--רגם ויותם וגישן ופלט, ועיפה ושעף.  א ב,מח פילגש כלב מעכה, ילד שבר ואת-תרחנה.  א ב,מט ותלד, שעף אבי מדמנה, את-שוא אבי מכבנה, ואבי גבעא; ובת-כלב, עכסה.  {ס}  א ב,נ אלה היו בני כלב, בן-חור בכור אפרתה--שובל, אבי קרית יערים.  א ב,נא שלמא אבי בית-לחם, חרף אבי בית-גדר.  א ב,נב ויהיו בנים לשובל, אבי קרית יערים, הרואה, חצי המנוחות.  א ב,נג ומשפחות, קרית יערים--היתרי והפותי, והשומתי והמשרעי; מאלה, יצאו הצרעתי--והאשתאולי.  {ס}  א ב,נד בני שלמא, בית לחם ונטופתי, עטרות, בית יואב; וחצי המנחתי, הצורעי.  א ב,נה ומשפחות סופרים יושבי יעבץ, תרעתים שמעתים שוכתים; המה הקינים הבאים, מחמת אבי בית-רכב.  {ס}  א ג,א ואלה היו בני דויד, אשר נולד-לו בחברון:  הבכור אמנון, לאחינועם היזרעאלית, שני דנייאל, לאביגיל הכרמלית.  א ג,ב השלישי לאבשלום בן-מעכה, בת-תלמיי מלך גשור; הרביעי, אדונייה בן-חגית.  א ג,ג החמישי שפטיה, לאביטל; השישי יתרעם, לעגלה אשתו.  א ג,ד שישה, נולד-לו בחברון, וימלוך-שם, שבע שנים ושישה חודשים; ושלושים ושלוש שנה, מלך בירושלים.  {ס}  א ג,ה ואלה נולדו-לו, בירושלים:  שמעא ושובב ונתן ושלמה, ארבעה, לבת-שוע, בת-עמיאל.  א ג,ו ויבחר ואלישמע, ואליפלט.  א ג,ז ונוגה ונפג, ויפיע.  א ג,ח ואלישמע ואלידע ואליפלט, תשעה.  א ג,ט כול, בני דויד--מלבד בני-פילגשים, ותמר אחותם.  {פ}

א ג,י ובן-שלמה, רחבעם; אבייה בנו אסא בנו, יהושפט בנו.  א ג,יא יורם בנו אחזיהו בנו, יואש בנו.  א ג,יב אמציהו בנו עזריה בנו, יותם בנו.  א ג,יג אחז בנו חזקייהו בנו, מנשה בנו.  א ג,יד אמון בנו, יאשייהו בנו.  א ג,טו ובני, יאשייהו--הבכור יוחנן, השני יהויקים; השלישי, צדקייהו, הרביעי, שלום.  א ג,טז ובני, יהויקים--יכוניה בנו, צדקייה בנו.  א ג,יז ובני יכוניה אסיר, שאלתיאל בנו.  א ג,יח ומלכירם ופדיה, ושנאצר, יקמיה הושמע, ונדביה.  א ג,יט ובני פדיה, זרובבל ושמעי; ובן-זרובבל משולם וחנניה, ושלומית אחותם.  א ג,כ וחשובה ואוהל וברכיה וחסדיה, יושב חסד--חמש.  א ג,כא ובן-חנניה, פלטיה וישעיה; בני רפיה בני ארנן, בני עובדיה בני שכניה.  א ג,כב ובני שכניה, שמעיה; ובני שמעיה, חטוש ויגאל ובריח ונעריה ושפט--שישה.  א ג,כג ובן-נעריה, אליועיניי וחזקייה ועזריקם--שלושה.  {ס}  א ג,כד ובני אליועיניי, הודוויהו ואלישיב ופליה ועקוב ויוחנן ודליה וענני--שבעה.  {ס}  א ד,א בני, יהודה:  פרץ חצרון וכרמי, וחור ושובל.  א ד,ב וראיה בן-שובל, הוליד את-יחת, ויחת הוליד, את-אחומיי ואת-להד; אלה, משפחות הצרעתי.  {ס}  א ד,ג ואלה אבי עיטם, יזרעאל וישמא וידבש; ושם אחותם, הצללפוני.  א ד,ד ופנואל אבי גדור, ועזר אבי חושה; אלה בני-חור בכור אפרתה, אבי בית לחם.  א ד,ה ולאשחור אבי תקוע, היו שתי נשים:  חלאה, ונערה.  א ד,ו ותלד לו נערה את-אחוזם ואת-חפר, ואת-תימני ואת-האחשתרי; אלה, בני נערה.  א ד,ז ובני, חלאה--צרת וצוחר, ואתנן.  א ד,ח וקוץ הוליד, את-ענוב ואת-הצובבה, ומשפחות אחרחל, בן-הרום.  א ד,ט ויהי יעבץ, נכבד מאחיו; ואימו, קראה שמו יעבץ לאמור, כי ילדתי, בעוצב.  א ד,י ויקרא יעבץ לאלוהי ישראל לאמור, אם-ברך תברכני והרבית את-גבולי והייתה ידך עימי, ועשית מרעה, לבלתי עוצבי--ויבא אלוהים, את אשר-שאל.  {ס}  א ד,יא וכלוב אחי-שוחה, הוליד את-מחיר:  הוא, אבי אשתון.  א ד,יב ואשתון, הוליד את-בית רפא ואת-פסח, ואת-תחינה, אבי עיר נחש; אלה, אנשי רכה.  {ס}  א ד,יג ובני קנז, עותניאל ושריה; ובני עותניאל, חתת.  א ד,יד ומעונותיי, הוליד את-עופרה; ושריה, הוליד את-יואב אבי גיא חרשים--כי חרשים, היו.  {פ}

א ד,טו ובני כלב בן-יפונה, עירו אלה ונעם; ובני אלה, וקנז.  א ד,טז ובני, יהללאל--זיף וזיפה, תיריא ואשראל.  א ד,יז ובן-עזרה--יתר ומרד, ועפר וילון; ותהר את-מרים ואת-שמיי, ואת-ישבח אבי אשתמוע.  א ד,יח ואשתו היהודייה, ילדה את-ירד אבי גדור ואת-חבר אבי שוכו, ואת-יקותיאל, אבי זנוח; ואלה, בני בתיה בת-פרעה, אשר לקח, מרד.  {ס}  א ד,יט ובני, אשת הודייה--אחות נחם, אבי קעילה הגרמי; ואשתמוע, המעכתי.  א ד,כ ובני שימון--אמנון ורינה, בן-חנן ותילון; ובני ישעי, זוחת ובן-זוחת.  א ד,כא בני, שלה בן-יהודה--ער אבי לכה, ולעדה אבי מרשה; ומשפחות בית-עבודת הבוץ, לבית אשבע.  א ד,כב ויוקים ואנשי כוזבא, ויואש ושרף אשר-בעלו למואב--וישובי לחם; והדברים, עתיקים.  א ד,כג המה, היוצרים, ויושבי נטעים, וגדרה; עם-המלך במלאכתו, ישבו שם.  {ס}  א ד,כד בני, שמעון:  נמואל וימין, יריב זרח שאול.  א ד,כה שלום בנו מבשם בנו, משמע בנו.  א ד,כו ובני, משמע--חמואל בנו זכור בנו, שמעי בנו.  א ד,כז ולשמעי בנים שישה עשר, ובנות שש, ולאחיו, אין בנים רבים; וכול, משפחתם, לא הרבו, עד-בני יהודה.  {ס}  א ד,כח ויישבו בבאר-שבע ומולדה, וחצר שועל.  א ד,כט ובבלהה ובעצם, ובתולד.  א ד,ל ובבתואל ובחורמה, ובציקלג.  א ד,לא ובבית מרכבות ובחצר סוסים, ובבית בראי ובשעריים; אלה עריהם, עד-מלוך דויד.  א ד,לב וחצריהם עיטם ועין, רימון ותוכן ועשן; ערים, חמש.  א ד,לג וכל-חצריהם, אשר סביבות הערים האלה--עד-בעל;  {ס}  זאת, מושבותם, והתייחשם, להם.  א ד,לד ומשובב וימלך, ויושה בן-אמציה.  א ד,לה ויואל; ויהוא, בן-יושיביה, בן-שריה, בן-עשיאל.  א ד,לו ואליועיניי ויעקובה וישוחיה ועשיה ועדיאל, וישימיאל--ובניה.  א ד,לז וזיזא בן-שפעי בן-אלון בן-ידיה בן-שמרי, בן-שמעיה.  א ד,לח אלה הבאים בשמות, נשיאים במשפחותם; ובית, אבותיהם, פרצו, לרוב.  א ד,לט וילכו למבוא גדור, עד למזרח הגיא, לבקש מרעה, לצאנם.  א ד,מ וימצאו מרעה, שמן וטוב, והארץ רחבת ידיים, ושוקטת ושלווה:  כי מן-חם, היושבים שם לפנים.  א ד,מא ויבואו אלה הכתובים בשמות בימי יחזקייהו מלך-יהודה, ויכו את-אוהליהם ואת-המעונים אשר נמצאו-שמה ויחרימום עד-היום הזה, ויישבו, תחתיהם:  כי-מרעה לצאנם, שם.  א ד,מב ומהם מן-בני שמעון, הלכו להר שעיר, אנשים, חמש מאות; ופלטיה ונעריה ורפיה ועוזיאל, בני ישעי--בראשם.  א ד,מג ויכו, את-שארית הפליטה לעמלק; ויישבו שם, עד היום הזה.  {פ}

א ה,א ובני ראובן בכור-ישראל, כי הוא הבכור--ובחללו יצועי אביו, ניתנה בכורתו לבני יוסף בן-ישראל; ולא להתייחש, לבכורה.  א ה,ב כי יהודה גבר באחיו, ולנגיד ממנו; והבכורה, ליוסף.  {ס}  א ה,ג בני ראובן, בכור ישראל:  חנוך ופלוא, חצרון וכרמי.  א ה,ד בני, יואל--שמעיה בנו גוג בנו, שמעי בנו.  א ה,ה מיכה בנו ראיה בנו, בעל בנו.  א ה,ו בארה בנו--אשר הגלה, תילגת פלנאסר מלך אשור; הוא נשיא, לראובני.  א ה,ז ואחיו, למשפחותיו, בהתייחש, לתולדותם--הראש יעיאל, וזכריהו.  א ה,ח ובלע, בן-עזז, בן-שמע, בן-יואל; הוא יושב בערוער, ועד-נבו ובעל מעון.  א ה,ט ולמזרח, ישב עד-לבוא מדברה, למן-הנהר, פרת:  כי מקניהם רבו, בארץ גלעד.  א ה,י ובימי שאול, עשו מלחמה עם-ההגריאים, וייפלו, בידם; ויישבו, באוהליהם, על-כל-פני, מזרח לגלעד.  {ס}  א ה,יא ובני-גד לנגדם, ישבו בארץ הבשן--עד-סלכה.  א ה,יב יואל הראש, ושפם המשנה; ויעניי ושפט, בבשן.  א ה,יג ואחיהם לבית אבותיהם, מיכאל ומשולם ושבע ויוריי ויעכן וזיע ועבר--שבעה.  {ס}  א ה,יד אלה בני אביחיל, בן-חורי בן-ירוח בן-גלעד בן-מיכאל בן-ישישיי בן-יחדו--בן-בוז.  א ה,טו אחי בן-עבדיאל בן-גוני, ראש לבית אבותם.  א ה,טז ויישבו בגלעד בבשן, ובבנותיה, ובכל-מגרשי שרון, על-תוצאותם.  א ה,יז כולם, התייחשו, בימי, יותם מלך-יהודה--ובימי, ירובעם מלך-ישראל.  {פ}

א ה,יח בני-ראובן וגדי וחצי שבט-מנשה, מן-בני-חיל, אנשים נושאי מגן וחרב ודורכי קשת, ולמודי מלחמה--ארבעים וארבעה אלף ושבע-מאות ושישים, יוצאי צבא.  א ה,יט ויעשו מלחמה, עם-ההגריאים, ויטור ונפיש, ונודב.  א ה,כ וייעזרו עליהם--ויינתנו בידם ההגריאים, וכול שעימהם:  כי לאלוהים זעקו, במלחמה, ונעתור להם, כי-בטחו בו.  א ה,כא וישבו מקניהם, גמליהם חמישים אלף וצאן מאתיים וחמישים אלף, וחמורים, אלפיים; ונפש אדם, מאה אלף.  א ה,כב כי-חללים רבים נפלו, כי מהאלוהים המלחמה; ויישבו תחתיהם, עד-הגולה.  {פ}

א ה,כג ובני, חצי שבט מנשה, ישבו, בארץ; מבשן עד-בעל חרמון, ושניר והר-חרמון--המה רבו.  א ה,כד ואלה, ראשי בית-אבותם:  ועפר וישעי ואליאל ועזריאל וירמיה והודוויה ויחדיאל, אנשים גיבורי חיל--אנשי שמות, ראשים לבית אבותם.  א ה,כה וימעלו, באלוהי אבותיהם; ויזנו, אחרי אלוהי עמי-הארץ, אשר-השמיד אלוהים, מפניהם.  א ה,כו ויער אלוהי ישראל את-רוח פול מלך-אשור, ואת-רוח תילגת פלנסר מלך אשור, ויגלם לראובני ולגדי, ולחצי שבט מנשה; ויביאם לחלח וחבור והרא, ונהר גוזן, עד, היום הזה.  {פ}

א ה,כז בני, לוי:  גרשון, קהת ומררי.  א ה,כח ובני, קהת--עמרם יצהר, וחברון ועוזיאל.  {ס}  א ה,כט ובני עמרם, אהרון ומשה ומרים;  {ס}  ובני אהרון--נדב ואביהוא, אלעזר ואיתמר.  א ה,ל אלעזר הוליד את-פינחס, פינחס הוליד את-אבישוע.  א ה,לא ואבישוע הוליד את-בוקי, ובוקי הוליד את-עוזי.  א ה,לב ועוזי הוליד את-זרחיה, וזרחיה הוליד את-מריות.  א ה,לג מריות הוליד את-אמריה, ואמריה הוליד את-אחיטוב.  א ה,לד ואחיטוב הוליד את-צדוק, וצדוק הוליד את-אחימעץ.  א ה,לה ואחימעץ הוליד את-עזריה, ועזריה הוליד את-יוחנן.  א ה,לו ויוחנן, הוליד את-עזריה; הוא, אשר כיהן, בבית, אשר-בנה שלמה בירושלים.  א ה,לז ויולד עזריה, את-אמריה; ואמריה, הוליד את-אחיטוב.  א ה,לח ואחיטוב הוליד את-צדוק, וצדוק הוליד את-שלום.  א ה,לט ושלום הוליד את-חלקייה, וחלקייה הוליד את-עזריה.  א ה,מ ועזריה הוליד את-שריה, ושריה הוליד את-יהוצדק.  א ה,מא ויהוצדק הלך--בהגלות יהוה, את-יהודה וירושלים:  ביד, נבוכדנאצר.  {פ}

א ו,א בני, לוי:  גרשום, קהת ומררי.  א ו,ב ואלה שמות בני-גרשום, לבני ושמעי.  א ו,ג ובני, קהת--עמרם ויצהר, וחברון ועוזיאל.  {ס}  א ו,ד בני מררי, מחלי ומושי; ואלה משפחות הלוי, לאבותיהם.  א ו,ה לגרשום--לבני בנו יחת בנו, זימה בנו.  א ו,ו יואח בנו עידוא בנו, זרח בנו יאותריי בנו.  א ו,ז בני, קהת--עמינדב בנו, קורח בנו אסיר בנו.  א ו,ח אלקנה בנו ואביסף בנו, ואסיר בנו.  א ו,ט תחת בנו אוריאל בנו, עוזייה בנו ושאול בנו.  א ו,י ובני, אלקנה--עמשיי, ואחימות.  א ו,יא אלקנה--בני, אלקנה, צופיי בנו, ונחת בנו.  א ו,יב אליאב בנו ירוחם בנו, אלקנה בנו.  א ו,יג ובני שמואל הבכור ושני, ואבייה.  {ס}  א ו,יד בני מררי, מחלי; לבני בנו שמעי בנו, עוזה בנו.  א ו,טו שמעא בנו חגייה בנו, עשיה בנו.  {פ}

א ו,טז ואלה, אשר העמיד דויד על-ידי-שיר--בית יהוה:  ממנוח, הארון.  א ו,יז ויהיו משרתים לפני משכן אוהל-מועד, בשיר, עד-בנות שלמה את-בית יהוה, בירושלים; ויעמדו כמשפטם, על-עבודתם.  א ו,יח ואלה העומדים, ובניהם:  מבני, הקהתי--הימן המשורר, בן-יואל בן-שמואל.  א ו,יט בן-אלקנה, בן-ירוחם, בן-אליאל, בן-תוח.  א ו,כ בן-צוף, בן-אלקנה, בן-מחת, בן-עמשיי.  א ו,כא בן-אלקנה, בן-יואל, בן-עזריה, בן-צפניה.  א ו,כב בן-תחת, בן-אסיר, בן-אביסף, בן-קורח.  א ו,כג בן-יצהר, בן-קהת, בן-לוי, בן-ישראל.  {ס}  א ו,כד ואחיו אסף, העומד על-ימינו--אסף בן-ברכיהו, בן-שמעא.  א ו,כה בן-מיכאל בן-בעשיה, בן-מלכייה.  א ו,כו בן-אתני בן-זרח, בן-עדיה.  א ו,כז בן-איתן בן-זימה, בן-שמעי.  א ו,כח בן-יחת בן-גרשום, בן-לוי.  {ס}  א ו,כט ובני מררי אחיהם, על-השמאל--איתן, בן-קישי, בן-עבדי, בן-מלוך.  א ו,ל בן-חשביה בן-אמציה, בן-חלקייה.  א ו,לא בן-אמצי בן-בני, בן-שמר.  א ו,לב בן-מחלי, בן-מושי, בן-מררי, בן-לוי.  {ס}  א ו,לג ואחיהם, הלויים:  נתונים--לכל-עבודת, משכן בית האלוהים.  א ו,לד ואהרון ובניו מקטירים על-מזבח העולה, ועל-מזבח הקטורת, לכול, מלאכת קודש הקודשים; ולכפר, על-ישראל, ככול אשר ציווה, משה עבד האלוהים.  {פ}

א ו,לה ואלה, בני אהרון--אלעזר בנו פינחס בנו, אבישוע בנו.  א ו,לו בוקי בנו עוזי בנו, זרחיה בנו.  א ו,לז מריות בנו אמריה בנו, אחיטוב בנו.  א ו,לח צדוק בנו, אחימעץ בנו.  {ס}  א ו,לט ואלה, מושבותם, לטירותם, בגבולם--לבני אהרון למשפחת הקהתי, כי להם היה הגורל.  א ו,מ וייתנו להם את-חברון, בארץ יהודה, ואת-מגרשיה, סביבותיה.  א ו,מא ואת-שדה העיר, ואת-חצריה--נתנו, לכלב בן-יפונה.  {ס}  א ו,מב ולבני אהרון, נתנו את-ערי המקלט--את-חברון ואת-לבנה, ואת-מגרשיה; ואת-יתיר ואת-אשתמוע, ואת-מגרשיה.  א ו,מג ואת-חילז, ואת-מגרשיה, את-דביר, ואת-מגרשיה.  א ו,מד ואת-עשן, ואת-מגרשיה, ואת-בית שמש, ואת-מגרשיה.  {ס}  א ו,מה וממטה בנימין, את-גבע ואת-מגרשיה ואת-עלמת ואת-מגרשיה, ואת-ענתות, ואת-מגרשיה; כל-עריהם שלוש-עשרה עיר, במשפחותיהם.  {ס}  א ו,מו ולבני קהת הנותרים, ממשפחת המטה ממחצית מטה חצי מנשה בגורל--ערים עשר.  {פ}

א ו,מז ולבני גרשום למשפחותם, ממטה יששכר וממטה אשר וממטה נפתלי וממטה מנשה בבשן--ערים, שלוש עשרה.  {ס}  א ו,מח לבני מררי למשפחותם, ממטה ראובן וממטה-גד וממטה זבולון בגורל--ערים, שתים עשרה.  {ס}  א ו,מט וייתנו בני-ישראל, ללויים, את-הערים, ואת-מגרשיהם.  א ו,נ וייתנו בגורל, ממטה בני-יהודה וממטה בני-שמעון, וממטה, בני בנימין--את הערים האלה, אשר-יקראו אתהם בשמות.  {ס}  א ו,נא וממשפחות, בני קהת--ויהי ערי גבולם, ממטה אפריים.  א ו,נב וייתנו להם את-ערי המקלט, את-שכם ואת-מגרשיה--בהר אפריים; ואת-גזר, ואת-מגרשיה.  א ו,נג ואת-יוקמעם, ואת-מגרשיה, ואת-בית חורון, ואת-מגרשיה.  א ו,נד ואת-איילון, ואת-מגרשיה, ואת-גת-רימון, ואת-מגרשיה.  א ו,נה וממחצית, מטה מנשה, את-ענר ואת-מגרשיה, ואת-בלעם ואת-מגרשיה--למשפחת לבני-קהת, הנותרים.  {פ}

א ו,נו לבני, גרשום--ממשפחת חצי מטה מנשה, את-גולן בבשן ואת-מגרשיה; ואת-עשתרות, ואת-מגרשיה.  א ו,נז וממטה יששכר, את-קדש ואת-מגרשיה, את-דברת, ואת-מגרשיה.  א ו,נח ואת-ראמות, ואת-מגרשיה, ואת-ענם, ואת-מגרשיה.  {ס}  א ו,נט וממטה אשר, את-משל ואת-מגרשיה, ואת-עבדון, ואת-מגרשיה.  א ו,ס ואת-חוקוק, ואת-מגרשיה, ואת-רחוב, ואת-מגרשיה.  {ס}  א ו,סא וממטה נפתלי, את-קדש בגליל ואת-מגרשיה, ואת-חמון, ואת-מגרשיה; ואת-קריתיים, ואת-מגרשיה.  {ס}  א ו,סב לבני מררי, הנותרים--ממטה זבולון, את-רימונו ואת-מגרשיה; את-תבור, ואת-מגרשיה.  א ו,סג ומעבר לירדן ירחו, למזרח הירדן--ממטה ראובן, את-בצר במדבר ואת-מגרשיה; ואת-יהצה, ואת-מגרשיה.  א ו,סד ואת-קדמות, ואת-מגרשיה, ואת-מיפעת, ואת-מגרשיה.  א ו,סה וממטה-גד--את-ראמות בגלעד, ואת-מגרשיה; ואת-מחניים, ואת-מגרשיה.  א ו,סו ואת-חשבון, ואת-מגרשיה, ואת-יעזר, ואת-מגרשיה.  {ס}  א ז,א ולבני יששכר, תולע ופואה ישוב ושמרון--ארבעה.  {ס}  א ז,ב ובני תולע, עוזי ורפיה ויריאל ויחמיי ויבשם ושמואל ראשים לבית-אבותם לתולע, גיבורי חיל, לתולדותם--מספרם בימי דויד, עשרים-ושניים אלף ושש מאות.  {ס}  א ז,ג ובני עוזי, יזרחיה; ובני יזרחיה, מיכאל ועובדיה ויואל ישייה חמישה--ראשים כולם.  א ז,ד ועליהם לתולדותם לבית אבותם, גדודי צבא מלחמה, שלושים ושישה, אלף:  כי-הרבו נשים, ובנים.  א ז,ה ואחיהם, לכול משפחות יששכר, גיבורי, חיילים; שמונים ושבעה אלף, התייחשם לכול.  {ס}  א ז,ו בנימין, בלע ובכר וידיעאל--שלושה.  א ז,ז ובני בלע, אצבון ועוזי ועוזיאל וירימות ועירי חמישה ראשי בית אבות, גיבורי, חיילים; והתייחשם, עשרים ושניים אלף, ושלושים, וארבעה.  א ז,ח ובני בכר, זמירה ויועש ואליעזר ואליועיניי ועומרי וירמות ואבייה, וענתות, ועלמת; כל-אלה, בני-בכר.  א ז,ט והתייחשם לתולדותם, ראשי בית אבותם, גיבורי, חיל--עשרים אלף, ומאתיים.  א ז,י ובני ידיעאל, בלהן; ובני בלהן, יעוש ובנימין ואהוד וכנענה וזיתן, ותרשיש, ואחישחר.  א ז,יא כל-אלה בני ידיעאל, לראשי האבות, גיבורי, חיילים--שבעה-עשר אלף ומאתיים, יוצאי צבא למלחמה.  א ז,יב ושופים וחופים בני עיר, חושים בני אחר.  א ז,יג בני נפתלי, יחציאל וגוני ויצר ושלום--בני בלהה.  {פ}

א ז,יד בני מנשה, אשריאל אשר ילדה; פילגשו, הארמייה, ילדה, את-מכיר אבי גלעד.  א ז,טו ומכיר לקח אישה, לחופים ולשופים, ושם אחותו מעכה, ושם השני צלופחד; ותהיינה לצלופחד, בנות.  א ז,טז ותלד מעכה אשת-מכיר, בן, ותקרא שמו פרש, ושם אחיו שרש; ובניו, אולם ורקם.  א ז,יז ובני אולם, בדן; אלה בני גלעד, בן-מכיר בן-מנשה.  א ז,יח ואחותו, המולכת--ילדה, את-אישהוד, ואת-אביעזר, ואת-מחלה.  א ז,יט ויהיו, בני שמידע--אחיין ושכם, ולקחי ואניעם.  {פ}

א ז,כ ובני אפריים, שותלח; וברד בנו ותחת בנו, ואלעדה בנו ותחת בנו.  א ז,כא וזבד בנו ושותלח בנו, ועזר ואלעד; והרגום, אנשי-גת הנולדים בארץ, כי ירדו, לקחת את-מקניהם.  א ז,כב ויתאבל אפריים אביהם, ימים רבים; ויבואו אחיו, לנחמו.  א ז,כג ויבוא, אל-אשתו, ותהר, ותלד בן; ויקרא את-שמו בריעה, כי ברעה הייתה בביתו.  א ז,כד ובתו שארה, ותיבן את-בית-חורון התחתון ואת-העליון, ואת, אוזן שארה.  א ז,כה ורפח בנו, ורשף ותלח בנו--ותחן בנו.  א ז,כו לעדן בנו עמיהוד בנו, אלישמע בנו.  א ז,כז נון בנו, יהושוע בנו.  א ז,כח ואחוזתם, ומושבותם--בית-אל, ובנותיה; ולמזרח נערן--ולמערב גזר ובנותיה ושכם ובנותיה, עד-עייה ובנותיה.  א ז,כט ועל-ידי בני-מנשה, בית-שאן ובנותיה תענך ובנותיה, מגידו ובנותיה, דור ובנותיה; באלה, ישבו, בני יוסף, בן-ישראל.  {פ}

א ז,ל בני אשר, ימנה וישווה וישווי ובריעה--ושרח אחותם.  א ז,לא ובני בריעה, חבר ומלכיאל; הוא, אבי ברזית.  א ז,לב וחבר הוליד את-יפלט, ואת-שומר ואת-חותם, ואת, שועא אחותם.  א ז,לג ובני יפלט, פסך ובמהל ועשוות; אלה, בני יפלט.  א ז,לד ובני, שמר--אחי ורוהגה, וחובה וארם.  א ז,לה ובן-הלם, אחיו; צופח וימנע, ושלש ועמל.  א ז,לו בני, צופח--סוח וחרנפר ושועל, וברי וימרה.  א ז,לז בצר והוד, ושמא ושלשה ויתרן--ובארא.  א ז,לח ובני, יתר--יפונה ופספה, וארא.  א ז,לט ובני, עולא--ארח וחניאל, ורציא.  א ז,מ כל-אלה בני-אשר ראשי בית-האבות ברורים, גיבורי חיילים, ראשי, הנשיאים; והתייחשם בצבא, במלחמה, מספרם אנשים, עשרים ושישה אלף.  {ס}  א ח,א ובנימין--הוליד, את-בלע בכורו; אשבל, השני, ואחרח, השלישי.  א ח,ב נוחה, הרביעי, ורפא, החמישי.  א ח,ג ויהיו בנים, לבלע--אדר וגרא, ואביהוד.  א ח,ד ואבישוע ונעמן, ואחוח.  א ח,ה וגרא ושפופן, וחורם.  א ח,ו ואלה, בני אחוד; אלה הם ראשי אבות, ליושבי גבע, ויגלום, אל-מנחת.  א ח,ז ונעמן ואחייה וגרא, הוא הגלם; והוליד את-עוזא, ואת-אחיחוד.  א ח,ח ושחריים, הוליד בשדה מואב, מן-שלחו, אותם--חושים ואת-בערא, נשיו.  א ח,ט ויולד, מן-חודש אשתו--את-יובב, ואת-צביא, ואת-מישא, ואת-מלכם.  א ח,י ואת-יעוץ ואת-שכיה, ואת-מרמה; אלה בניו, ראשי אבות.  א ח,יא ומחושים הוליד את-אביטוב, ואת-אלפעל.  א ח,יב ובני אלפעל, עבר ומשעם ושמד; הוא בנה את-אונו, ואת-לוד ובנותיה.  א ח,יג ובריעה ושמע--המה ראשי האבות, ליושבי איילון; המה הבריחו, את-יושבי גת.  א ח,יד ואחייו ששק, וירמות.  א ח,טו וזבדיה וערד, ועדר.  א ח,טז ומיכאל וישפה ויוחא, בני בריעה.  א ח,יז וזבדיה ומשולם, וחזקי וחבר.  א ח,יח וישמריי ויזליאה ויובב, בני אלפעל.  א ח,יט ויקים וזכרי, וזבדי.  א ח,כ ואליעיניי וצילתיי, ואליאל.  א ח,כא ועדיה ובראיה ושמרת, בני שמעי.  א ח,כב וישפן ועבר, ואליאל.  א ח,כג ועבדון וזכרי, וחנן.  א ח,כד וחנניה ועילם, וענתותייה.  א ח,כה ויפדיה ופנואל, בני ששק.  א ח,כו ושמשריי ושחריה, ועתליה.  א ח,כז ויערשיה ואלייה וזכרי, בני ירוחם.  א ח,כח אלה ראשי אבות לתולדותם, ראשים; אלה, ישבו בירושלים.  א ח,כט ובגבעון ישבו, אבי גבעון; ושם אשתו, מעכה.  א ח,ל ובנו הבכור, עבדון; וצור וקיש, ובעל ונדב.  א ח,לא וגדור ואחייו, וזכר.  א ח,לב ומקלות, הוליד את-שמאה; ואף-המה, נגד אחיהם ישבו בירושלים--עם-אחיהם.  {ס}  א ח,לג ונר הוליד את-קיש, וקיש הוליד את-שאול; ושאול, הוליד את-יהונתן ואת-מלכישוע, ואת-אבינדב, ואת-אשבעל.  א ח,לד ובן-יהונתן, מריב בעל; ומריב בעל, הוליד את-מיכה.  א ח,לה ובני, מיכה--פיתון ומלך, ותארע ואחז.  א ח,לו ואחז, הוליד את-יהועדה, ויהועדה הוליד את-עלמת ואת-עזמוות, ואת-זמרי; וזמרי, הוליד את-מוצא.  א ח,לז ומוצא, הוליד את-בנעא; רפה בנו אלעשה בנו, אצל בנו.  א ח,לח ולאצל, שישה בנים--ואלה שמותם עזריקם בוכרו וישמעאל ושעריה, ועובדיה וחנן; כל-אלה, בני אצל.  א ח,לט ובני, עשק אחיו:  אולם בכורו--יעוש השני, ואליפלט השלישי.  א ח,מ ויהיו בני-אולם אנשים גיבורי-חיל דורכי קשת, ומרבים בנים ובני בנים--מאה, וחמישים; כל-אלה, מבני בנימין.  {פ}

א ט,א וכל-ישראל, התייחשו, והנם כתובים, על-ספר מלכי ישראל; ויהודה הוגלו לבבל, במעלם.  {ס}  א ט,ב והיושבים, הראשונים, אשר באחוזתם, בעריהם:  ישראל, הכוהנים, הלויים, והנתינים.  א ט,ג ובירושלים, ישבו, מן-בני יהודה, ומן-בני בנימין--ומן-בני אפריים, ומנשה.  א ט,ד עותיי בן-עמיהוד בן-עומרי בן-אמרי בן-בני, מן-בני-פרץ בן-יהודה.  {ס}  א ט,ה ומן-השילוני, עשיה הבכור ובניו.  א ט,ו ומן-בני-זרח, יעואל; ואחיהם, שש-מאות ותשעים.  א ט,ז ומן-בני, בנימין--סלוא, בן-משולם, בן-הודוויה, בן-הסנואה.  א ט,ח ויבניה, בן-ירוחם, ואלה בן-עוזי, בן-מכרי; ומשולם, בן-שפטיה, בן-רעואל, בן-יבנייה.  א ט,ט ואחיהם, לתולדותם, תשע מאות, וחמישים ושישה; כל-אלה אנשים, ראשי אבות לבית אבותיהם.  {ס}  א ט,י ומן-הכוהנים:  ידעיה ויהויריב, ויכין.  א ט,יא ועזריה בן-חלקייה בן-משולם בן-צדוק, בן-מריות בן-אחיטוב, נגיד, בית האלוהים.  {ס}  א ט,יב ועדיה, בן-ירוחם, בן-פשחור, בן-מלכייה; ומעשיי בן-עדיאל בן-יחזרה בן-משולם בן-משילמית, בן-אימר.  א ט,יג ואחיהם, ראשים לבית אבותם, אלף, ושבע מאות ושישים--גיבורי חיל, מלאכת עבודת בית-האלוהים.  א ט,יד ומן-הלויים:  שמעיה בן-חשוב בן-עזריקם בן-חשביה, מן-בני מררי.  א ט,טו ובקבקר חרש, וגלל; ומתניה, בן-מיכא, בן-זכרי, בן-אסף.  א ט,טז ועובדיה, בן-שמעיה, בן-גלל, בן-ידותון; וברכיה בן-אסא בן-אלקנה, היושב בחצרי נטופתי.  א ט,יז והשוערים שלום ועקוב, וטלמון ואחימן; ואחיהם שלום, הראש.  א ט,יח ועד-הנה, בשער המלך מזרחה; המה, השוערים, למחנות, בני לוי.  א ט,יט ושלום בן-קורא בן-אביסף בן-קורח ואחיו לבית-אביו הקורחים, על מלאכת העבודה, שומרי הסיפים, לאוהל; ואבותיהם על-מחנה יהוה, שומרי המבוא.  א ט,כ ופינחס בן-אלעזר, נגיד היה עליהם לפנים--יהוה עימו.  א ט,כא זכריה בן משלמיה, שוער פתח לאוהל מועד.  א ט,כב כולם הברורים לשוערים בסיפים, מאתיים ושנים עשר; המה בחצריהם התייחשם, המה ייסד דויד ושמואל הרואה באמונתם.  א ט,כג והם ובניהם על-השערים לבית-יהוה, לבית האוהל--למשמרות.  א ט,כד לארבע רוחות, יהיו השוערים:  מזרח ימה, צפונה ונגבה.  א ט,כה ואחיהם בחצריהם לבוא לשבעת הימים, מעת אל-עת--עם-אלה.  א ט,כו כי באמונה המה, ארבעת גיבורי השוערים--הם, הלויים; והיו, על-הלשכות, ועל האוצרות, בית האלוהים.  א ט,כז וסביבות בית-האלוהים, ילינו:  כי-עליהם משמרת, והם על-המפתח ולבוקר לבוקר.  א ט,כח ומהם, על-כלי העבודה:  כי-במספר יביאום, ובמספר יוציאום.  א ט,כט ומהם, ממונים על-הכלים, ועל, כל-כלי הקודש; ועל-הסולת והיין והשמן, והלבונה והבשמים.  א ט,ל ומן-בני, הכוהנים, רוקחי המרקחת, לבשמים.  א ט,לא ומתיתיה, מן-הלויים, הוא הבכור, לשלום הקורחי--באמונה, על מעשה החביתים.  א ט,לב ומן-בני הקהתי מן-אחיהם, על-לחם המערכת, להכין, שבת שבת.  א ט,לג ואלה המשוררים ראשי אבות ללויים, בלשכות--פטורים:  כי-יומם ולילה עליהם, במלאכה.  א ט,לד אלה ראשי האבות ללויים לתולדותם, ראשים; אלה, ישבו בירושלים.  {ס}  א ט,לה ובגבעון ישבו אבי-גבעון, יעיאל; ושם אשתו, מעכה.  א ט,לו ובנו הבכור, עבדון; וצור וקיש, ובעל ונר ונדב.  א ט,לז וגדור ואחייו, וזכריה ומקלות.  א ט,לח ומקלות, הוליד את-שמאם; ואף-הם, נגד אחיהם ישבו בירושלים--עם-אחיהם.  {ס}  א ט,לט ונר הוליד את-קיש, וקיש הוליד את-שאול; ושאול, הוליד את-יהונתן ואת-מלכישוע, ואת-אבינדב, ואת-אשבעל.  א ט,מ ובן-יהונתן, מריב בעל; ומרי-בעל, הוליד את-מיכה.  א ט,מא ובני, מיכה--פיתון ומלך, ותחרע.  א ט,מב ואחז, הוליד את-יערה, ויערה הוליד את-עלמת ואת-עזמוות, ואת-זמרי; וזמרי, הוליד את-מוצא.  א ט,מג ומוצא, הוליד את-בנעא; ורפיה בנו אלעשה בנו, אצל בנו.  א ט,מד ולאצל, שישה בנים, ואלה שמותם עזריקם בוכרו וישמעאל ושעריה, ועובדיה וחנן; אלה, בני אצל.  {פ}

א י,א ופלשתים, נלחמו בישראל; וינס איש-ישראל מפני פלשתים, וייפלו חללים בהר גלבוע.  א י,ב וידבקו פלשתים, אחרי שאול ואחרי בניו; ויכו פלשתים, את-יונתן ואת-אבינדב ואת-מלכישוע--בני שאול.  א י,ג ותכבד המלחמה על-שאול, וימצאוהו המורים בקשת; ויחל, מן-היורים.  א י,ד ויאמר שאול אל-נושא כליו שלוף חרבך ודוקרני בה, פן-יבואו הערלים האלה והתעללו-בי, ולא אבה נושא כליו, כי ירא מאוד;  {ס}  וייקח שאול את-החרב, וייפול עליה.  א י,ה וירא נושא-כליו, כי מת שאול; וייפול גם-הוא על-החרב, וימות.  {ס}  א י,ו וימת שאול ושלושת בניו, וכל-ביתו יחדיו מתו.  א י,ז ויראו כל-איש ישראל אשר-בעמק, כי נסו, וכי-מתו, שאול ובניו; ויעזבו עריהם, וינוסו, ויבואו פלשתים, ויישבו בהם.  {ס}  א י,ח ויהי, ממוחרת, ויבואו פלשתים, לפשט את-החללים; וימצאו את-שאול ואת-בניו, נופלים בהר גלבוע.  א י,ט ויפשיטוהו--וישאו את-ראשו, ואת-כליו; וישלחו בארץ-פלשתים סביב, לבשר את-עצביהם--ואת-העם.  א י,י וישימו, את-כליו, בית, אלוהיהם; ואת-גולגולתו תקעו, בית דגון.  {ס}  א י,יא וישמעו, כול יבש גלעד, את כל-אשר-עשו פלשתים, לשאול.  א י,יב ויקומו, כל-איש חיל, וישאו את-גופת שאול ואת גופות בניו, ויביאום יבשה; ויקברו את-עצמותיהם תחת האלה, ביבש, ויצומו, שבעת ימים.  א י,יג וימת שאול, במעלו אשר מעל ביהוה, על-דבר יהוה, אשר לא-שמר; וגם-לשאול באוב, לדרוש.  א י,יד ולא-דרש ביהוה, וימיתהו; ויסב, את-המלוכה, לדויד, בן-ישי.  {פ}

א יא,א וייקבצו כל-ישראל אל-דויד, חברונה לאמור:  הנה עצמך ובשרך, אנחנו.  א יא,ב גם-תמול גם-שלשום, גם בהיות שאול מלך--אתה המוציא והמביא, את-ישראל; ויאמר יהוה אלוהיך לך, אתה תרעה את-עמי את-ישראל, ואתה תהיה נגיד, על עמי ישראל.  א יא,ג ויבואו כל-זקני ישראל אל-המלך, חברונה, ויכרות להם דויד ברית בחברון, לפני יהוה; וימשחו את-דויד למלך על-ישראל, כדבר יהוה ביד-שמואל.  {ס}  א יא,ד וילך דויד וכל-ישראל ירושלים, היא יבוס; ושם, היבוסי, יושבי, הארץ.  א יא,ה ויאמרו יושבי יבוס, לדויד, לא תבוא, הנה; וילכוד דויד את-מצודת ציון, היא עיר דויד.  א יא,ו ויאמר דויד--כל-מכה יבוסי בראשונה, יהיה לראש ולשר; ויעל בראשונה יואב בן-צרויה, ויהי לראש.  א יא,ז ויישב דויד, במצד; על-כן קראו-לו, עיר דויד.  א יא,ח וייבן העיר מסביב, מן-המילוא ועד-הסביב; ויואב, יחייה את-שאר העיר.  א יא,ט וילך דויד, הלוך וגדול; ויהוה צבאות, עימו.  {פ}

א יא,י ואלה ראשי הגיבורים אשר לדויד, המתחזקים עימו במלכותו עם-כל-ישראל להמליכו--כדבר יהוה, על-ישראל.  {ס}  א יא,יא ואלה מספר הגיבורים, אשר לדויד:  ישובעם בן-חכמוני, ראש השלישים--הוא-עורר את-חניתו על-שלוש-מאות חלל, בפעם אחת.  א יא,יב ואחריו אלעזר בן-דודו, האחוחי; הוא, בשלושה הגיבורים.  א יא,יג הוא-היה עם-דויד בפס דמים, והפלשתים נאספו-שם למלחמה, ותהי חלקת השדה, מלאה שעורים; והעם נסו, מפני פלשתים.  א יא,יד ויתייצבו בתוך-החלקה ויצילוה, ויכו את-פלשתים; ויושע יהוה, תשועה גדולה.  א יא,טו ויירדו שלושה מן-השלושים ראש על-הצור, אל-דויד--אל-מערת, עדולם; ומחנה פלשתים, חונה בעמק רפאים.  א יא,טז ודויד, אז במצודה; ונציב פלשתים, אז בבית לחם.  א יא,יז ויתאו דויד, ויאמר:  מי ישקני מים, מבור בית-לחם אשר בשער.  א יא,יח ויבקעו השלושה במחנה פלשתים, וישאבו-מים מבור בית-לחם אשר בשער, וישאו, ויביאו אל-דויד; ולא-אבה דויד לשתותם, וינסך אותם ליהוה.  א יא,יט ויאמר חלילה לי מאלוהיי מעשות זאת, הדם האנשים האלה אשתה בנפשותם כי בנפשותם הביאום, ולא אבה, לשתותם; אלה עשו, שלושת הגיבורים.  א יא,כ ואבשי אחי-יואב, הוא היה ראש השלושה, והוא עורר את-חניתו, על-שלוש מאות חלל; ולו-שם, בשלושה.  א יא,כא מן-השלושה בשניים נכבד, ויהי להם לשר; ועד-השלושה, לא-בא.  {ס}  א יא,כב בניה בן-יהוידע בן-איש-חיל רב-פעלים, מן-קבצאל; הוא הכה, את שני אריאל מואב, והוא ירד והכה את-הארי בתוך הבור, ביום השלג.  א יא,כג והוא-הכה את-האיש המצרי איש מידה חמש באמה, וביד המצרי חנית כמנור אורגים, ויירד אליו, בשבט; ויגזול את-החנית מיד המצרי, ויהרגהו בחניתו.  א יא,כד אלה עשה, בניהו בן-יהוידע; ולו-שם, בשלושה הגיבורים.  א יא,כה מן-השלושים, הנו נכבד הוא, ואל-השלושה, לא-בא; וישימהו דויד, על-משמעתו.  {ס}  א יא,כו וגיבורי, החיילים:  עשהאל  {ר}
אחי יואב,  {ס}  אלחנן בן-דודו מבית לחם.  {ס}  א יא,כז שמות,  {ר}
ההרורי,  {ס}  חלץ, הפלוני.  {ס}  א יא,כח עירא בן-עיקש  {ר}
התקועי,  {ס}  אביעזר הענתותי.  {ס}  א יא,כט סיבכיי,  {ר}
החושתי,  {ס}  עיליי, האחוחי.  {ס}  א יא,ל מהריי,  {ר}
הנטופתי,  {ס}  חלד בן-בענה, הנטופתי.  {ס}  א יא,לא איתיי  {ר}
בן-ריביי, מגבעת בני בנימין,  {ס}  בניה, הפרעתוני.  {ס}  א יא,לב חוריי  {ר}
מנחלי געש,  {ס}  אביאל הערבתי.  {ס}  א יא,לג עזמוות,  {ר}
הבחרומי,  {ס}  אליחבא, השעלבוני.  {ס}  א יא,לד בני, השם  {ר}
הגיזוני,  {ס}  יונתן בן-שגה, ההררי.  {ס}  א יא,לה אחיאם  {ר}
בן-שכר ההררי,  {ס}  אליפל בן-אור.  {ס}  א יא,לו חפר, המכרתי,  {ר}
אחייה, הפלוני.  {ס}  א יא,לז חצרו, הכרמלי,  {ס}  נעריי,  {ר}
בן-אזביי.  {ס}  א יא,לח יואל אחי נתן,  {ס}  מבחר בן-  {ר}
הגרי.  {ס}  א יא,לט צלק, העמוני; נחריי, הברותי, נושא, כלי יואב בן-  {ר}
צרויה.  {ס}  א יא,מ עירא, היתרי,  {ס}  גרב, היתרי.  {ס}  א יא,מא אורייה,  {ר}
החיתי,  {ס}  זבד, בן-אחליי.  {ס}  א יא,מב עדינא בן-שיזא הראובני,  {ר}
ראש לראובני--ועליו שלושים.  {ס}  א יא,מג חנן, בן-מעכה, ויושפט,  {ר}
המתני.  {ס}  א יא,מד עוזייא, העשתרתי;  {ס}  שמע, ויעיאל,  {ר}
בני, חותם הערוערי.  {ס}  א יא,מה ידיעאל, בן-שמרי, ויוחא אחיו,  {ר}
התיצי.  {ס}  א יא,מו אליאל, המחווים, ויריביי ויושוויה, בני אלנעם;  {ס}  ויתמה,  {ר}
המואבי.  א יא,מז אליאל ועובד,  {ס}  ויעשיאל המצוביה.  {פ}

א יב,א ואלה, הבאים אל-דויד לציקלג, עוד עצור, מפני שאול בן-קיש; והמה, בגיבורים, עוזרי, המלחמה.  א יב,ב נושקי קשת, מיימינים ומשמאילים באבנים, ובחיצים, בקשת--מאחי שאול, מבנימין.  א יב,ג הראש אחיעזר ויואש, בני השמעה הגבעתי, ויזיאל ופלט, בני עזמוות; וברכה, ויהוא הענתותי.  א יב,ד וישמעיה הגבעוני גיבור בשלושים, ועל-השלושים.  א יב,ה וירמיה ויחזיאל ויוחנן, ויוזבד הגדרתי.  {ס}  א יב,ו אלעוזיי וירימות ובעליה ושמריהו, ושפטיהו החרופי.  א יב,ז אלקנה ויישייהו ועזראל ויועזר, וישובעם--הקורחים.  א יב,ח ויועאלה וזבדיה בני ירוחם, מן-הגדור.  א יב,ט ומן-הגדי נבדלו אל-דויד למצד מדברה גיבורי החיל, אנשי צבא למלחמה--עורכי צינה, ורומח; ופני אריה פניהם, וכצביים על-ההרים למהר.  א יב,י עזר, הראש; עובדיה, השני, אליאב, השלישי.  א יב,יא משמנה, הרביעי, ירמיה, החמישי.  א יב,יב עתיי, השישי, אליאל, השביעי.  א יב,יג יוחנן, השמיני, אלזבד, התשיעי.  א יב,יד ירמיהו, העשירי, מכבניי, עשתי עשר.  {ס}  א יב,טו אלה מבני-גד, ראשי הצבא; אחד למאה הקטן, והגדול לאלף.  א יב,טז אלה הם, אשר עברו את-הירדן בחודש הראשון, והוא ממלא, על-כל-גדותיו; ויבריחו, את-כל-העמקים, למזרח, ולמערב.  {פ}

א יב,יז ויבואו, מן-בני בנימין ויהודה, עד-למצד, לדויד.  א יב,יח וייצא דויד, לפניהם, ויען ויאמר להם, אם-לשלום באתם אליי לעוזרני יהיה-לי עליכם לבב ליחד; ואם-לרמותני לצריי, בלא חמס בכפיי, ירא אלוהי אבותינו, ויוכח.  {ס}  א יב,יט ורוח לבשה, את-עמשיי ראש השלישים, לך דויד ועימך בן-ישי, שלום שלום לך ושלום לעוזריך כי עזרך אלוהיך; ויקבלם דויד, וייתנם בראשי הגדוד.  {פ}

א יב,כ וממנשה נפלו על-דויד, בבואו עם-פלשתים על-שאול למלחמה--ולא עזרום:  כי בעצה, שילחוהו סרני פלשתים לאמור, בראשינו, ייפול אל-אדוניו שאול.  א יב,כא בלכתו אל-ציקלג, נפלו עליו ממנשה עדנח ויוזבד וידיעאל ומיכאל ויוזבד, ואליהוא, וצילתיי:  ראשי האלפים, אשר למנשה.  א יב,כב והמה, עזרו עם-דויד על-הגדוד, כי-גיבורי חיל, כולם; ויהיו שרים, בצבא.  א יב,כג כי לעת-יום ביום, יבואו על-דויד לעוזרו--עד-למחנה גדול, כמחנה אלוהים.  {פ}

א יב,כד ואלה מספרי ראשי החלוץ, לצבא, באו על-דויד, חברונה:  להסב מלכות שאול, אליו--כפי יהוה.  {ס}  א יב,כה בני יהודה, נושאי צינה ורומח--ששת אלפים ושמונה מאות, חלוצי צבא.  {ס}  א יב,כו מן-בני שמעון, גיבורי חיל לצבא--שבעת אלפים, ומאה.  {ס}  א יב,כז מן-בני, הלוי--ארבעת אלפים, ושש מאות.  {ס}  א יב,כח ויהוידע, הנגיד לאהרון; ועימו, שלושת אלפים ושבע מאות.  {ס}  א יב,כט וצדוק נער, גיבור חיל; ובית-אביו שרים, עשרים ושניים.  {ס}  א יב,ל ומן-בני בנימין אחי שאול, שלושת אלפים; ועד-הנה, מרביתם, שומרים, משמרת בית שאול.  {ס}  א יב,לא ומן-בני אפריים, עשרים אלף ושמונה מאות--גיבורי חיל, אנשי שמות לבית אבותם.  {ס}  א יב,לב ומחצי מטה מנשה, שמונה עשר אלף, אשר ניקבו בשמות, לבוא להמליך את-דויד.  {ס}  א יב,לג ומבני יששכר, יודעי בינה לעיתים, לדעת, מה-יעשה ישראל--ראשיהם מאתיים, וכל-אחיהם על-פיהם.  {ס}  א יב,לד מזבולון יוצאי צבא, עורכי מלחמה בכל-כלי מלחמה--חמישים אלף:  ולעדור, בלא-לב ולב.  {ס}  א יב,לה ומנפתלי, שרים אלף; ועימהם בצינה וחנית, שלושים ושבעה אלף.  {ס}  א יב,לו ומן-הדני עורכי מלחמה, עשרים-ושמונה אלף ושש מאות.  {ס}  א יב,לז ומאשר, יוצאי צבא לערוך מלחמה--ארבעים אלף.  {ס}  א יב,לח ומעבר לירדן מן-הראובני והגדי וחצי שבט מנשה, בכול כלי צבא מלחמה--מאה ועשרים, אלף.  {ס}  א יב,לט כל-אלה אנשי מלחמה, עודרי מערכה, בלבב שלם באו חברונה, להמליך את-דויד על-כל-ישראל; וגם כל-שרית ישראל, לב אחד--להמליך את-דויד.  א יב,מ ויהיו-שם עם-דויד ימים שלושה, אוכלים ושותים:  כי-הכינו להם, אחיהם.  א יב,מא וגם הקרובים-אליהם עד-יששכר וזבולון ונפתלי, מביאים לחם בחמורים ובגמלים ובפרדים ובבקר מאכל קמח דבילים וצימוקים ויין-ושמן ובקר וצאן--לרוב:  כי שמחה, בישראל.  {פ}

א יג,א וייוועץ דויד, עם-שרי האלפים והמאות--לכל-נגיד.  א יג,ב ויאמר דויד לכול קהל ישראל, אם-עליכם טוב ומן-יהוה אלוהינו נפרצה נשלחה על-אחינו הנשארים בכול ארצות ישראל, ועימהם הכוהנים והלויים, בערי מגרשיהם; וייקבצו, אלינו.  א יג,ג ונסבה את-ארון אלוהינו, אלינו:  כי-לא דרשנוהו, בימי שאול.  א יג,ד ויאמרו כל-הקהל, לעשות כן:  כי-ישר הדבר, בעיני כל-העם.  א יג,ה ויקהל דויד את-כל-ישראל, מן-שיחור מצריים ועד-לבוא חמת, להביא את-ארון האלוהים, מקרית יערים.  א יג,ו ויעל דויד וכל-ישראל בעלתה, אל-קרית יערים אשר ליהודה:  להעלות משם, את ארון האלוהים יהוה יושב הכרובים--אשר-נקרא שם.  א יג,ז וירכיבו את-ארון האלוהים, על-עגלה חדשה, מבית, אבינדב; ועוזא ואחייו, נוהגים בעגלה.  א יג,ח ודויד וכל-ישראל, משחקים לפני האלוהים--בכל-עוז; ובשירים ובכינורות ובנבלים ובתופים, ובמצלתיים ובחצוצרות.  א יג,ט ויבואו, עד-גורן כידון; וישלח עוזא את-ידו, לאחוז את-הארון--כי שמטו, הבקר.  א יג,י וייחר-אף יהוה, בעוזא, ויכהו, על אשר-שלח ידו על-הארון; וימת שם, לפני אלוהים.  א יג,יא וייחר לדויד, כי-פרץ יהוה פרץ בעוזא; ויקרא למקום ההוא, פרץ עוזא, עד, היום הזה.  א יג,יב ויירא דויד את-האלוהים, ביום ההוא לאמור:  היך אביא אליי, את ארון האלוהים.  א יג,יג ולא-הסיר דויד את-הארון אליו, אל-עיר דויד; ויטהו, אל-בית עובד-אדום הגיתי.  א יג,יד ויישב ארון האלוהים עם-בית עובד אדום, בביתו--שלושה חודשים; ויברך יהוה את-בית עובד-אדום, ואת-כל-אשר-לו.  {ס}  א יד,א וישלח חורם מלך-צור מלאכים, אל-דויד, ועצי ארזים, וחרשי קיר וחרשי עצים--לבנות לו, בית.  א יד,ב ויידע דויד, כי-הכינו יהוה למלך על-ישראל:  כי-נישאת למעלה מלכותו, בעבור עמו ישראל.  {ס}  א יד,ג וייקח דויד עוד נשים, בירושלים; ויולד דויד עוד, בנים ובנות.  א יד,ד ואלה שמות הילודים, אשר היו-לו בירושלים:  שמוע ושובב, נתן ושלמה.  א יד,ה ויבחר ואלישוע, ואלפלט.  א יד,ו ונוגה ונפג, ויפיע.  א יד,ז ואלישמע ובעלידע, ואליפלט.  {פ}

א יד,ח וישמעו פלשתים, כי-נמשח דויד למלך על-כל-ישראל, ויעלו כל-פלשתים, לבקש את-דויד; וישמע דויד, וייצא לפניהם.  א יד,ט ופלשתים, באו; ויפשטו, בעמק רפאים.  א יד,י וישאל דויד באלוהים, לאמור--האעלה על-פלשתים, ונתתם בידי; ויאמר לו יהוה עלה, ונתתים בידך.  א יד,יא ויעלו בבעל-פרצים, ויכם שם דויד, ויאמר דויד, פרץ האלוהים את-אויביי בידי כפרץ מים; על-כן, קראו שם-המקום ההוא--בעל פרצים.  א יד,יב ויעזבו שם, את-אלוהיהם; ויאמר דויד, ויישרפו באש.  {פ}

א יד,יג ויוסיפו עוד פלשתים, ויפשטו בעמק.  א יד,יד וישאל עוד דויד, באלוהים, ויאמר לו האלוהים, לא תעלה אחריהם:  הסב, מעליהם, ובאת להם, ממול הבכאים.  א יד,טו ויהי כשומעך את-קול הצעדה, בראשי הבכאים--אז, תצא במלחמה:  כי-יצא האלוהים לפניך, להכות את-מחנה פלשתים.  א יד,טז ויעש דויד, כאשר ציווהו האלוהים; ויכו את-מחנה פלשתים, מגבעון ועד-גזרה.  א יד,יז וייצא שם-דויד, בכל-הארצות; ויהוה נתן את-פחדו, על-כל-הגויים.  א טו,א ויעש-לו בתים, בעיר דויד; ויכן מקום לארון האלוהים, ויט-לו אוהל.  א טו,ב אז, אמר דויד, לא לשאת את-ארון האלוהים, כי אם-הלויים:  כי-בם בחר יהוה, לשאת את-ארון יהוה ולשרתו--עד-עולם.  {פ}

א טו,ג ויקהל דויד את-כל-ישראל, אל-ירושלים, להעלות את-ארון יהוה, אל-מקומו אשר-הכין לו.  א טו,ד ויאסוף דויד את-בני אהרון, ואת-הלויים.  {ס}  א טו,ה לבני, קהת--אוריאל השר, ואחיו מאה ועשרים.  {ס}  א טו,ו לבני, מררי--עשיה השר, ואחיו מאתיים ועשרים.  {ס}  א טו,ז לבני, גרשום--יואל השר, ואחיו מאה ושלושים.  {ס}  א טו,ח לבני, אליצפן--שמעיה השר, ואחיו מאתיים.  {ס}  א טו,ט לבני, חברון--אליאל השר, ואחיו שמונים.  {ס}  א טו,י לבני, עוזיאל:  עמינדב השר--ואחיו, מאה ושנים עשר.  {פ}

א טו,יא ויקרא דויד, לצדוק ולאביתר הכוהנים; וללויים, לאוריאל עשיה ויואל שמעיה, ואליאל, ועמינדב.  {ס}  א טו,יב ויאמר להם, אתם ראשי האבות ללויים; התקדשו, אתם ואחיכם, והעליתם את ארון יהוה אלוהי ישראל, אל-הכינותי לו.  א טו,יג כי למבראשונה, לא אתם--פרץ יהוה אלוהינו בנו, כי-לא דרשנוהו כמשפט.  א טו,יד ויתקדשו, הכוהנים והלויים, להעלות, את-ארון יהוה אלוהי ישראל.  א טו,טו וישאו בני-הלויים, את ארון האלוהים, כאשר ציווה משה, כדבר יהוה--בכתפם במוטות, עליהם.  {פ}

א טו,טז ויאמר דויד, לשרי הלויים, להעמיד את-אחיהם המשוררים, בכלי-שיר נבלים וכינורות ומצלתיים--משמיעים להרים-בקול, לשמחה.  {פ}

א טו,יז ויעמידו הלויים, את הימן בן-יואל, ומן-אחיו, אסף בן-ברכיהו;  {ס}  ומן-בני מררי אחיהם, איתן בן-קושיהו.  א טו,יח ועימהם, אחיהם המשנים:  זכריהו בן ויעזיאל ושמירמות ויחיאל ועוני אליאב ובניהו ומעשיהו ומתיתיהו ואליפלהו ומקניהו ועובד אדום, ויעיאל--השוערים.  א טו,יט והמשוררים, הימן אסף ואיתן--במצלתיים נחושת, להשמיע.  א טו,כ וזכריה ועזיאל ושמירמות ויחיאל, ועוני ואליאב, ומעשיהו, ובניהו--בנבלים, על-עלמות.  א טו,כא ומתיתיהו ואליפלהו, ומקניהו ועובד אדום, ויעיאל, ועזזיהו--בכינורות על-השמינית, לנצח.  א טו,כב וכנניהו שר-הלויים, במשא--יסור, במשא, כי מבין, הוא.  א טו,כג וברכיה, ואלקנה, שוערים, לארון.  א טו,כד ושבניהו ויושפט ונתנאל ועמשיי וזכריהו ובניהו ואליעזר, הכוהנים, מחצרים בחצוצרות, לפני ארון האלוהים; ועובד אדום ויחייה, שוערים לארון.  א טו,כה ויהי דויד וזקני ישראל, ושרי האלפים:  ההולכים, להעלות את-ארון ברית-יהוה מן-בית עובד-אדום--בשמחה.  {פ}

א טו,כו ויהי, בעזור האלוהים, את-הלויים, נושאי ארון ברית-יהוה; ויזבחו שבעה-פרים, ושבעה אילים.  א טו,כז ודויד מכורבל במעיל בוץ, וכל-הלויים הנושאים את-הארון, והמשוררים, וכנניה השר המשא המשוררים; ועל-דויד, איפוד בד.  א טו,כח וכל-ישראל, מעלים את-ארון ברית-יהוה, בתרועה ובקול שופר, ובחצוצרות ובמצלתיים; משמיעים, בנבלים וכינורות.  א טו,כט ויהי, ארון ברית יהוה, בא, עד-עיר דויד; ומיכל בת-שאול נשקפה בעד החלון, ותרא את-המלך דויד מרקד ומשחק, ותיבז לו, בליבה.  {פ}

א טז,א ויביאו, את-ארון האלוהים, ויציגו אותו, בתוך האוהל אשר נטה-לו דויד; ויקריבו עולות ושלמים, לפני האלוהים.  א טז,ב ויכל דויד, מהעלות העולה והשלמים; ויברך את-העם, בשם יהוה.  א טז,ג ויחלק לכל-איש ישראל, מאיש ועד-אישה--לאיש, כיכר-לחם, ואשפר, ואשישה.  א טז,ד וייתן לפני ארון יהוה, מן-הלויים--משרתים; ולהזכיר ולהודות ולהלל, ליהוה אלוהי ישראל.  {ס}  א טז,ה אסף הראש, ומשנהו זכריה; יעיאל ושמירמות ויחיאל ומתיתיה ואליאב ובניהו ועובד אדום ויעיאל, בכלי נבלים ובכינורות, ואסף, במצלתיים משמיע.  א טז,ו ובניהו ויחזיאל, הכוהנים--בחצוצרות תמיד, לפני ארון ברית-האלוהים.  א טז,ז ביום ההוא, אז נתן דויד בראש, להודות, ליהוה--ביד-אסף, ואחיו.  {ש}

א טז,ח הודו ליהוה, קראו בשמו--  {ס}  הודיעו בעמים, עלילותיו.  {ר}
א טז,ט שירו לו, זמרו-לו--  {ס}  שיחו, בכל-נפלאותיו.  {ר}
א טז,י התהללו, בשם קודשו--  {ס}  ישמח, לב מבקשי יהוה.  {ר}
א טז,יא דרשו יהוה, ועוזו--  {ס}  בקשו פניו, תמיד.  {ר}
א טז,יב זכרו, נפלאותיו אשר עשה--  {ס}  מופתיו, ומשפטי-פיהו.  {ר}
א טז,יג זרע, ישראל עבדו--  {ס}  בני יעקוב, בחיריו.  {ר}
א טז,יד הוא, יהוה אלוהינו--  {ס}  בכל-הארץ, משפטיו.  {ר}
א טז,טו זכרו לעולם, בריתו--  {ס}  דבר ציווה, לאלף דור.  {ר}
א טז,טז אשר כרת, את-אברהם--  {ס}  ושבועתו, ליצחק.  {ר}
א טז,יז ויעמידהא ליעקוב, לחוק--  {ס}  לישראל, ברית עולם.  {ר}
א טז,יח לאמור, לך אתן ארץ-כנען--  {ס}  חבל, נחלתכם.  {ר}
א טז,יט בהיותכם, מתי מספר--  {ס}  כמעט, וגרים בה.  {ר}
א טז,כ ויתהלכו, מגוי אל-גוי--  {ס}  ומממלכה, אל-עם אחר.  {ר}
א טז,כא לא-הניח לאיש, לעושקם--  {ס}  ויוכח עליהם, מלכים.  {ר}
א טז,כב אל-תיגעו, במשיחיי--  {ס}  ובנביאיי, אל-תרעו.  {ר}
{ש}

א טז,כג שירו ליהוה, כל-הארץ--  {ס}  בשרו מיום-אל-יום, ישועתו.  {ר}
א טז,כד ספרו בגויים, את-כבודו--  {ס}  בכל-העמים, נפלאותיו.  {ר}
א טז,כה כי גדול יהוה ומהולל, מאוד--  {ס}  ונורא הוא, על-כל-אלוהים.  {ר}
א טז,כו כי כל-אלוהי העמים, אלילים--  {ס}  ויהוה, שמיים עשה.  {ר}
א טז,כז הוד והדר, לפניו--  {ס}  עוז וחדווה, במקומו.  {ר}
א טז,כח הבו ליהוה, משפחות עמים--  {ס}  הבו ליהוה, כבוד ועוז.  {ר}
א טז,כט הבו ליהוה, כבוד שמו;  {ס}  שאו מנחה, ובואו לפניו--  {ר}
השתחוו ליהוה, בהדרת-קודש.  {ס}  א טז,ל חילו מלפניו, כל-הארץ--  {ר}
אף-תיכון תבל, בל-תימוט.  {ס}  א טז,לא ישמחו השמיים, ותגל הארץ--  {ר}
ויאמרו בגויים, יהוה מלך.  {ס}  א טז,לב ירעם הים, ומלואו--  {ר}
יעלוץ השדה, וכל-אשר-בו.  {ס}  א טז,לג אז ירננו, עצי היער:  {ר}
מלפני יהוה--כי-בא, לשפוט את-הארץ.  {ס}  א טז,לד הודו ליהוה, כי טוב--  {ר}
כי לעולם, חסדו.  {ס}  א טז,לה ואמרו--הושיענו אלוהי ישענו,  {ר}
וקבצנו והצילנו מן-הגויים:  {ס}  להודות לשם קודשך,  {ר}
להשתבח בתהילתך.  {ס}  א טז,לו ברוך יהוה, אלוהי ישראל--  {ר}
מן-העולם, ועד העולם; ויאמרו כל-העם, אמן--  {ס}  והלל, ליהוה.  {ר}
{ש}

א טז,לז ויעזוב-שם, לפני ארון ברית-יהוה, לאסף, ולאחיו:  לשרת לפני הארון, תמיד--לדבר-יום ביומו.  א טז,לח ועובד אדום ואחיהם, שישים ושמונה;  {ס}  ועובד אדום בן-ידיתון וחוסה, לשוערים.  א טז,לט ואת צדוק הכוהן, ואחיו הכוהנים, לפני, משכן יהוה--בבמה, אשר בגבעון.  א טז,מ להעלות עולות ליהוה על-מזבח העולה, תמיד--לבוקר ולערב; ולכל-הכתוב בתורת יהוה, אשר ציווה על-ישראל.  א טז,מא ועימהם, הימן וידותון, ושאר הברורים, אשר ניקבו בשמות--להודות, ליהוה, כי לעולם, חסדו.  א טז,מב ועימהם הימן וידותון חצוצרות ומצלתיים, למשמיעים, וכלי, שיר האלוהים; ובני ידותון, לשער.  א טז,מג וילכו כל-העם, איש לביתו; וייסוב דויד, לברך את-ביתו.  {פ}

א יז,א ויהי, כאשר ישב דויד בביתו; ויאמר דויד אל-נתן הנביא, הנה אנוכי יושב בבית הארזים, וארון ברית-יהוה, תחת יריעות.  א יז,ב ויאמר נתן אל-דויד, כול אשר בלבבך עשה:  כי האלוהים, עימך.  {ס}  א יז,ג ויהי, בלילה ההוא; ויהי, דבר-אלוהים, אל-נתן, לאמור.  א יז,ד לך ואמרת אל-דויד עבדי, כה אמר יהוה:  לא אתה תבנה-לי הבית, לשבת.  א יז,ה כי לא ישבתי, בבית, מן-היום אשר העליתי את-ישראל, עד היום הזה; ואהיה מאוהל אל-אוהל, וממשכן.  א יז,ו בכול אשר-התהלכתי, בכל-ישראל, הדבר דיברתי את-אחד שופטי ישראל, אשר ציוויתי לרעות את-עמי לאמור:  למה לא-בניתם לי, בית ארזים.  א יז,ז ועתה כה-תאמר לעבדי לדויד,  {ס}  כה אמר יהוה צבאות, אני לקחתיך מן-הנווה, מן-אחרי הצאן--להיות נגיד, על עמי ישראל.  א יז,ח ואהיה עימך, בכול אשר הלכת, ואכרית את-כל-אויביך, מפניך; ועשיתי לך שם, כשם הגדולים אשר בארץ.  א יז,ט ושמתי מקום לעמי ישראל ונטעתיהו, ושכן תחתיו, ולא ירגז, עוד; ולא-יוסיפו בני-עוולה לבלותו, כאשר בראשונה.  א יז,י ולמימים, אשר ציוויתי שופטים על-עמי ישראל, והכנעתי, את-כל-אויביך; ואגיד לך, ובית יבנה-לך יהוה.  א יז,יא והיה, כי-מלאו ימיך ללכת עם-אבותיך, והקימותי את-זרעך אחריך, אשר יהיה מבניך; והכינותי, את-מלכותו.  א יז,יב הוא יבנה-לי, בית; וכוננתי את-כיסאו, עד-עולם.  א יז,יג אני אהיה-לו לאב, והוא יהיה-לי לבן; וחסדי, לא-אסיר מעימו, כאשר הסירותי, מאשר היה לפניך.  א יז,יד והעמדתיהו בביתי ובמלכותי, עד-העולם; וכיסאו, יהיה נכון עד-עולם.  א יז,טו ככול הדברים האלה, וככול החזון הזה--כן דיבר נתן, אל-דויד.  {פ}

א יז,טז ויבוא המלך דויד, ויישב לפני יהוה; ויאמר, מי-אני יהוה אלוהים ומי ביתי, כי הביאותני, עד-הלום.  א יז,יז ותקטן זאת בעיניך אלוהים, ותדבר על-בית-עבדך למרחוק; וראיתני, כתור האדם המעלה--יהוה אלוהים.  א יז,יח מה-יוסיף עוד דויד אליך, לכבוד את-עבדך; ואתה, את-עבדך ידעת.  א יז,יט יהוה--בעבור עבדך וכליבך, עשית את כל-הגדולה הזאת:  להודיע, את-כל-הגדולות.  א יז,כ יהוה אין כמוך, ואין אלוהים זולתך, בכול אשר-שמענו, באוזנינו.  א יז,כא ומי כעמך ישראל, גוי אחד בארץ:  אשר הלך האלוהים לפדות לו עם, לשום לך שם גדולות ונוראות--לגרש מפני עמך אשר-פדית ממצריים, גויים.  א יז,כב ותיתן את-עמך ישראל לך, לעם--עד-עולם; ואתה יהוה, היית להם לאלוהים.  א יז,כג ועתה יהוה--הדבר אשר דיברת על-עבדך ועל-ביתו, ייאמן עד-עולם; ועשה, כאשר דיברת.  א יז,כד וייאמן ויגדל שמך עד-עולם, לאמור--יהוה צבאות אלוהי ישראל, אלוהים לישראל; ובית-דויד עבדך, נכון לפניך.  א יז,כה כי אתה אלוהיי, גלית את-אוזן עבדך, לבנות לו, בית; על-כן מצא עבדך, להתפלל לפניך.  א יז,כו ועתה יהוה, אתה-הוא האלוהים; ותדבר, על-עבדך, הטובה, הזאת.  א יז,כז ועתה, הואלת לברך את-בית עבדך, להיות לעולם, לפניך:  כי-אתה יהוה בירכת, ומבורך לעולם.  {פ}

א יח,א ויהי, אחרי-כן, ויך דויד את-פלשתים, ויכניעם; וייקח את-גת ובנותיה, מיד פלשתים.  א יח,ב ויך, את-מואב; ויהיו מואב עבדים לדויד, נושאי מנחה.  א יח,ג ויך דויד את-הדדעזר מלך-צובה, חמתה, בלכתו, להציב ידו בנהר-פרת.  א יח,ד וילכוד דויד ממנו אלף רכב, ושבעת אלפים פרשים, ועשרים אלף, איש רגלי; ויעקר דויד את-כל-הרכב, ויותר ממנו מאה רכב.  א יח,ה ויבוא, ארם דרמשק, לעזור, להדדעזר מלך צובה; ויך דויד בארם, עשרים-ושניים אלף איש.  א יח,ו וישם דויד, בארם דרמשק, ויהי ארם לדויד, עבדים נושאי מנחה; ויושע יהוה לדויד, בכול אשר הלך.  א יח,ז וייקח דויד, את שלטי הזהב, אשר היו, על עבדי הדדעזר; ויביאם, ירושלים.  א יח,ח ומטבחת ומיכון ערי הדדעזר, לקח דויד נחושת רבה מאוד; בה עשה שלמה, את-ים הנחושת ואת-העמודים, ואת, כלי הנחושת.  {פ}

א יח,ט וישמע, תועו מלך חמת:  כי הכה דויד, את-כל-חיל הדדעזר מלך-צובה.  א יח,י וישלח את-הדורם-בנו אל-המלך-דויד לשאול-לו לשלום ולברכו, על אשר נלחם בהדדעזר ויכהו--כי-איש מלחמות תועו, היה הדדעזר; וכול, כלי זהב וכסף--ונחושת.  א יח,יא גם-אותם, הקדיש המלך דויד ליהוה, עם-הכסף והזהב, אשר נשא מכל-הגויים--מאדום וממואב ומבני עמון, ומפלשתים ומעמלק.  א יח,יב ואבשי בן-צרויה, הכה את-אדום בגיא המלח, שמונה עשר, אלף.  א יח,יג וישם באדום נציבים, ויהיו כל-אדום עבדים לדויד; ויושע יהוה את-דויד, בכול אשר הלך.  א יח,יד וימלוך דויד, על-כל-ישראל; ויהי, עושה משפט וצדקה--לכל-עמו.  א יח,טו ויואב בן-צרויה, על-הצבא; ויהושפט בן-אחילוד, מזכיר.  א יח,טז וצדוק בן-אחיטוב ואבימלך בן-אביתר, כוהנים; ושוושא, סופר.  א יח,יז ובניהו, בן-יהוידע, על-הכרתי, והפלתי; ובני-דויד הראשונים, ליד המלך.  {פ}

א יט,א ויהי, אחרי-כן, וימת, נחש מלך בני-עמון; וימלוך בנו, תחתיו.  א יט,ב ויאמר דויד אעשה-חסד עם-חנון בן-נחש, כי-עשה אביו עימי חסד, וישלח דויד מלאכים, לנחמו על-אביו; ויבואו עבדי דויד אל-ארץ בני-עמון, אל-חנון--לנחמו.  א יט,ג ויאמרו שרי בני-עמון לחנון, המכבד דויד את-אביך בעיניך, כי-שלח לך, מנחמים; הלוא בעבור לחקור ולהפוך ולרגל, הארץ, באו עבדיו, אליך.  א יט,ד וייקח חנון את-עבדי דויד, ויגלחם, ויכרות את-מדוויהם בחצי, עד-המפשעה; וישלחם.  א יט,ה וילכו ויגידו לדויד על-האנשים וישלח לקראתם, כי-היו האנשים נכלמים מאוד; ויאמר המלך שבו בירחו, עד אשר-יצמח זקנכם ושבתם.  {ס}  א יט,ו ויראו בני עמון, כי התבאשו עם-דויד; וישלח חנון ובני עמון אלף כיכר-כסף, לשכור להם מן-ארם נהריים ומן-ארם מעכה ומצובה, רכב, ופרשים.  א יט,ז וישכרו להם שניים ושלושים אלף רכב, ואת-מלך מעכה ואת-עמו, ויבואו, ויחנו לפני מידבא;  {ס}  ובני עמון, נאספו מעריהם, ויבואו, למלחמה.  {ס}  א יט,ח וישמע, דויד; וישלח, את-יואב, ואת כל-צבא, הגיבורים.  א יט,ט וייצאו בני עמון, ויערכו מלחמה פתח העיר; והמלכים אשר-באו, לבדם בשדה.  א יט,י וירא יואב, כי-הייתה פני-המלחמה אליו--פנים ואחור; ויבחר, מכל-בחור בישראל, ויערוך, לקראת ארם.  א יט,יא ואת, יתר העם, נתן, ביד אבשי אחיו; ויערכו, לקראת בני עמון.  א יט,יב ויאמר, אם-תחזק ממני ארם--והיית לי, לתשועה;  {ס}  ואם-בני עמון יחזקו ממך, והושעתיך.  א יט,יג חזק ונתחזקה בעד-עמנו, ובעד ערי אלוהינו; ויהוה, הטוב בעיניו יעשה.  א יט,יד וייגש יואב והעם אשר-עימו, לפני ארם--למלחמה; וינוסו, מפניו.  א יט,טו ובני עמון ראו, כי-נס ארם, וינוסו גם-הם מפני אבשי אחיו, ויבואו העירה; ויבוא יואב, ירושלים.  {ס}  א יט,טז וירא ארם, כי ניגפו לפני ישראל, וישלחו מלאכים, ויוציאו את-ארם אשר מעבר הנהר; ושופך שר-צבא הדדעזר, לפניהם.  א יט,יז ויוגד לדויד, ויאסוף את-כל-ישראל ויעבור הירדן, ויבוא אליהם, ויערוך אליהם; ויערוך דויד לקראת ארם, מלחמה, ויילחמו, עימו.  א יט,יח וינס ארם, מלפני ישראל, ויהרוג דויד מארם שבעת אלפים רכב, וארבעים אלף איש רגלי; ואת שופך שר-הצבא, המית.  א יט,יט ויראו עבדי הדדעזר, כי ניגפו לפני ישראל, וישלימו עם-דויד, ויעבדוהו; ולא-אבה ארם, להושיע את-בני-עמון עוד.  {ס}  א כ,א ויהי לעת תשובת השנה לעת צאת המלכים, וינהג יואב את-חיל הצבא וישחת את-ארץ בני-עמון ויבוא ויצר את-רבה, ודויד, יושב בירושלים; ויך יואב את-רבה, ויהרסהא.  א כ,ב וייקח דויד את-עטרת-מלכם מעל ראשו וימצאה משקל כיכר-זהב, ובה אבן יקרה, ותהי, על-ראש דויד; ושלל העיר הוציא, הרבה מאוד.  א כ,ג ואת-העם אשר-בה הוציא, וישר במגרה ובחריצי הברזל ובמגרות, וכן יעשה דויד, לכול ערי בני-עמון; וישב דויד וכל-העם, ירושלים.  {ס}  א כ,ד ויהי, אחרי כן, ותעמוד מלחמה בגזר, עם-פלשתים; אז הכה סיבכיי החושתי, את-סיפיי מילידי הרפאים--וייכנעו.  א כ,ה ותהי-עוד מלחמה, את-פלשתים; ויך אלחנן בן-יעיר, את-לחמי אחי גולית הגיתי--ועץ חניתו, כמנור אורגים.  {ס}  א כ,ו ותהי-עוד מלחמה, בגת; ויהי איש מידה, ואצבעותיו שש-ושש עשרים וארבע, וגם-הוא, נולד להרפא.  א כ,ז ויחרף, את-ישראל; ויכהו, יהונתן, בן-שמעא, אחי דויד.  א כ,ח אל נולדו להרפא, בגת; וייפלו ביד-דויד, וביד-עבדיו.  {פ}

א כא,א ויעמוד שטן, על-ישראל; ויסת, את-דויד, למנות, את-ישראל.  א כא,ב ויאמר דויד אל-יואב, ואל-שרי העם, לכו ספרו את-ישראל, מבאר שבע ועד-דן; והביאו אליי, ואדעה את-מספרם.  א כא,ג ויאמר יואב, יוסף יהוה על-עמו כהם מאה פעמים--הלוא אדוני המלך, כולם לאדוני לעבדים; למה יבקש זאת אדוני, למה יהיה לאשמה לישראל.  א כא,ד ודבר-המלך, חזק על-יואב; וייצא יואב, ויתהלך בכל-ישראל, ויבוא, ירושלים.  א כא,ה וייתן יואב את-מספר מפקד-העם, אל-דויד; ויהי כל-ישראל אלף אלפים ומאה אלף איש, שולף חרב, ויהודה, ארבע מאות ושבעים אלף איש שולף חרב.  א כא,ו ולוי, ובנימין, לא פקד, בתוכם:  כי-נתעב דבר-המלך, את-יואב.  א כא,ז ויירע בעיני האלוהים, על-הדבר הזה; ויך, את-ישראל.  {ס}  א כא,ח ויאמר דויד, אל-האלוהים, חטאתי מאוד, אשר עשיתי את-הדבר הזה; ועתה, העבר-נא את-עוון עבדך, כי נסכלתי, מאוד.  {פ}

א כא,ט וידבר יהוה אל-גד, חוזה דויד לאמור.  א כא,י לך ודיברת אל-דויד לאמור, כה אמר יהוה, שלוש, אני נוטה עליך:  בחר-לך אחת מהנה, ואעשה-לך.  א כא,יא ויבוא גד, אל-דויד; ויאמר לו כה-אמר יהוה, קבל-לך.  א כא,יב אם-שלוש שנים רעב, ואם-שלושה חודשים נספה מפני-צריך וחרב אויביך למשגת, ואם-שלושת ימים חרב יהוה ודבר בארץ, ומלאך יהוה משחית בכל-גבול ישראל:  ועתה ראה, מה-אשיב את-שולחי דבר.  {ס}  א כא,יג ויאמר דויד אל-גד, צר-לי מאוד; אפלה-נא ביד-יהוה, כי-רבים רחמיו מאוד, וביד-אדם, אל-אפול.  א כא,יד וייתן יהוה דבר, בישראל; וייפול, מישראל, שבעים אלף, איש.  א כא,טו וישלח האלוהים מלאך לירושלים, להשחיתה, וכהשחית ראה יהוה ויינחם על-הרעה, ויאמר למלאך המשחית רב עתה הרף ידך; ומלאך יהוה עומד, עם-גורן אורנן היבוסי.  {ס}  א כא,טז ויישא דויד את-עיניו, וירא את-מלאך יהוה עומד בין הארץ ובין השמיים, וחרבו שלופה בידו, נטויה על-ירושלים; וייפול דויד והזקנים מכוסים בשקים, על-פניהם.  א כא,יז ויאמר דויד אל-האלוהים הלוא אני אמרתי למנות בעם, ואני-הוא אשר-חטאתי והרע הרעותי, ואלה הצאן, מה עשו; יהוה אלוהיי, תהי נא ידך בי ובבית אבי, ובעמך, לא למגפה.  {ס}  א כא,יח ומלאך יהוה אמר אל-גד, לאמור לדויד:  כי יעלה דויד, להקים מזבח ליהוה, בגורן, אורנן היבוסי.  א כא,יט ויעל דויד בדבר-גד, אשר דיבר בשם יהוה.  א כא,כ וישב אורנן, וירא את-המלאך, וארבעת בניו עימו, מתחבאים; ואורנן, דש חיטים.  א כא,כא ויבוא דויד, עד-אורנן; ויבט אורנן, וירא את-דויד, וייצא מן-הגורן, וישתחו לדויד אפיים ארצה.  א כא,כב ויאמר דויד אל-אורנן, תנה-לי מקום הגורן, ואבנה-בו מזבח, ליהוה; בכסף מלא תנהו לי, ותיעצר המגפה מעל העם.  א כא,כג ויאמר אורנן אל-דויד קח-לך, ויעש אדוני המלך הטוב בעיניו; ראה נתתי הבקר לעולות, והמוריגים לעצים והחיטים למנחה--הכול נתתי.  א כא,כד ויאמר המלך דויד, לאורנן, לא, כי-קנה אקנה בכסף מלא:  כי לא-אשא אשר-לך, ליהוה, והעלות עולה, חינם.  א כא,כה וייתן דויד לאורנן, במקום, שקלי זהב, משקל שש מאות.  א כא,כו וייבן שם דויד מזבח ליהוה, ויעל עולות ושלמים; ויקרא, אל-יהוה, ויענהו באש מן-השמיים, על מזבח העולה.  {ס}  א כא,כז ויאמר יהוה למלאך, וישב חרבו אל-נדנה.  א כא,כח בעת ההיא--בראות דויד כי-ענהו יהוה, בגורן אורנן היבוסי; ויזבח, שם.  א כא,כט ומשכן יהוה אשר-עשה משה במדבר, ומזבח העולה--בעת ההיא:  בבמה, בגבעון.  א כא,ל ולא-יכול דויד ללכת לפניו, לדרוש אלוהים:  כי נבעת--מפני, חרב מלאך יהוה.  {ס}  א כב,א ויאמר דויד--זה הוא, בית יהוה האלוהים; וזה-מזבח לעולה, לישראל.  {פ}

א כב,ב ויאמר דויד--לכנוס את-הגרים, אשר בארץ ישראל; ויעמד חוצבים, לחצוב אבני גזית, לבנות, בית האלוהים.  א כב,ג וברזל לרוב למסמרים לדלתות השערים, ולמחברות--הכין דויד; ונחושת לרוב, אין משקל.  א כב,ד ועצי ארזים, לאין מספר:  כי הביאו הצידונים והצורים עצי ארזים, לרוב--לדויד.  {פ}

א כב,ה ויאמר דויד, שלמה בני נער ורך, והבית לבנות ליהוה להגדיל למעלה לשם ולתפארת לכל-הארצות, אכינה נא לו; ויכן דויד לרוב, לפני מותו.  א כב,ו ויקרא, לשלמה בנו; ויצווהו לבנות בית, ליהוה אלוהי ישראל.  {ס}  א כב,ז ויאמר דויד, לשלמה:  בני--אני היה עם-לבבי, לבנות בית לשם יהוה אלוהיי.  א כב,ח ויהי עליי דבר-יהוה, לאמור, דם לרוב שפכת, ומלחמות גדולות עשית:  לא-תבנה בית, לשמי--כי דמים רבים, שפכת ארצה לפניי.  א כב,ט הנה-בן נולד לך, הוא יהיה איש מנוחה, והניחותי לו מכל-אויביו, מסביב:  כי שלמה יהיה שמו, ושלום ושקט אתן על-ישראל בימיו.  א כב,י הוא-יבנה בית, לשמי, והוא יהיה-לי לבן, ואני-לו לאב; והכינותי כיסא מלכותו, על-ישראל--עד-עולם.  א כב,יא עתה בני, יהי יהוה עימך; והצלחת, ובנית בית יהוה אלוהיך, כאשר, דיבר עליך.  א כב,יב אך ייתן-לך יהוה שכל ובינה, ויצווך על-ישראל, ולשמור, את-תורת יהוה אלוהיך.  א כב,יג אז תצליח--אם-תשמור לעשות את-החוקים ואת-המשפטים, אשר ציווה יהוה את-משה על-ישראל; חזק ואמץ, אל-תירא ואל-תיחת.  א כב,יד והנה בעוניי הכינותי לבית-יהוה, זהב כיכרים מאה-אלף וכסף אלף אלפים כיכרים, ולנחושת ולברזל אין משקל, כי לרוב היה; ועצים ואבנים הכינותי, ועליהם תוסיף.  א כב,טו ועימך לרוב, עושי מלאכה--חוצבים, וחרשי אבן ועץ; וכל-חכם, בכל-מלאכה.  א כב,טז לזהב לכסף ולנחושת ולברזל, אין מספר; קום ועשה, ויהי יהוה עימך.  א כב,יז ויצו דויד לכל-שרי ישראל, לעזור לשלמה בנו.  {ס}  א כב,יח הלוא יהוה אלוהיכם עימכם, והניח לכם מסביב:  כי נתן בידי, את יושבי הארץ, ונכבשה הארץ לפני יהוה, ולפני עמו.  א כב,יט עתה, תנו לבבכם ונפשכם, לדרוש, ליהוה אלוהיכם; וקומו, ובנו את-מקדש יהוה האלוהים, להביא את-ארון ברית-יהוה וכלי קודש האלוהים, לבית הנבנה לשם-יהוה.  {פ}

א כג,א ודויד זקן, ושבע ימים; וימלך את-שלמה בנו, על-ישראל.  א כג,ב ויאסוף את-כל-שרי ישראל, והכוהנים והלויים.  א כג,ג וייספרו, הלויים, מבן שלושים שנה, ומעלה; ויהי מספרם לגולגלותם לגברים, שלושים ושמונה אלף.  א כג,ד מאלה, לנצח על-מלאכת בית-יהוה, עשרים וארבעה, אלף; ושוטרים ושופטים, ששת אלפים.  א כג,ה וארבעת אלפים, שוערים; וארבעת אלפים, מהללים ליהוה, בכלים, אשר עשיתי להלל.  {ס}  א כג,ו ויחלקם דויד, מחלקות;  {ס}  לבני לוי, לגרשון קהת ומררי.  {ס}  א כג,ז לגרשוני, לעדן ושמעי.  {ס}  א כג,ח בני לעדן, הראש יחיאל וזיתם ויואל--שלושה.  {ס}  א כג,ט בני שמעי, שלומית וחזיאל והרן--שלושה; אלה ראשי האבות, ללעדן.  {ס}  א כג,י ובני שמעי--יחת זינא, ויעוש ובריעה; אלה בני-שמעי, ארבעה.  א כג,יא ויהי-יחת הראש, וזיזה השני; ויעוש ובריעה, לא-הרבו בנים, ויהיו לבית אב, לפקודה אחת.  {ס}  א כג,יב בני קהת, עמרם יצהר חברון ועוזיאל--ארבעה.  {ס}  א כג,יג בני עמרם, אהרון ומשה; וייבדל אהרון להקדישו קודש קודשים הוא-ובניו, עד-עולם--להקטיר לפני יהוה לשרתו ולברך בשמו, עד-עולם.  א כג,יד ומשה, איש האלוהים--בניו, ייקראו על-שבט הלוי.  {ס}  א כג,טו בני משה, גרשום ואליעזר.  א כג,טז בני גרשום, שבואל הראש.  א כג,יז ויהיו בני-אליעזר, רחביה הראש; ולא-היה לאליעזר בנים אחרים, ובני רחביה רבו למעלה.  {ס}  א כג,יח בני יצהר, שלומית הראש.  א כג,יט בני, חברון--ירייהו הראש, אמריה השני, יחזיאל השלישי, ויקמעם הרביעי.  א כג,כ בני, עוזיאל--מיכה הראש, ויישייה השני.  א כג,כא בני מררי מחלי ומושי, בני מחלי אלעזר וקיש.  א כג,כב וימת, אלעזר, ולא-היו לו בנים, כי אם-בנות; ויישאום בני-קיש, אחיהם.  א כג,כג בני מושי, מחלי ועדר וירמות--שלושה.  {ס}  א כג,כד אלה בני-לוי לבית אבותיהם ראשי האבות לפקודיהם, במספר שמות לגולגלותם, עושי המלאכה, לעבודת בית יהוה--מבן עשרים שנה, ומעלה.  א כג,כה כי אמר דויד, הניח יהוה אלוהי-ישראל לעמו; וישכון בירושלים, עד-לעולם.  א כג,כו וגם, ללויים--אין-לשאת את-המשכן ואת-כל-כליו, לעבודתו.  א כג,כז כי בדברי דויד האחרונים, המה מספר בני-לוי, מבן עשרים שנה, ולמעלה.  א כג,כח כי מעמדם ליד-בני אהרון, לעבודת בית יהוה, על-החצרות ועל-הלשכות, ועל-טוהרת לכל-קודש--ומעשה, עבודת בית האלוהים.  א כג,כט וללחם המערכת ולסולת למנחה, ולרקיקי המצות, ולמחבת, ולמורבכת; ולכל-משורה, ומידה.  א כג,ל ולעמוד בבוקר בבוקר, להודות ולהלל ליהוה; וכן, לערב.  א כג,לא ולכול העלות עולות, ליהוה, לשבתות, לחודשים ולמועדים--במספר כמשפט עליהם תמיד, לפני יהוה.  א כג,לב ושמרו את-משמרת אוהל-מועד, ואת משמרת הקודש, ומשמרת, בני אהרון אחיהם--לעבודת, בית יהוה.  {פ}

א כד,א ולבני אהרון, מחלקותם:  בני אהרון--נדב ואביהוא, אלעזר ואיתמר.  א כד,ב וימת נדב ואביהוא לפני אביהם, ובנים לא-היו להם; ויכהנו, אלעזר ואיתמר.  א כד,ג ויחלקם דויד--וצדוק מן-בני אלעזר, ואחימלך מן-בני איתמר:  לפקודתם, בעבודתם.  א כד,ד ויימצאו בני-אלעזר רבים לראשי הגברים, מן-בני איתמר--ויחלקום:  לבני אלעזר ראשים לבית-אבות, שישה עשר, ולבני איתמר לבית אבותם, שמונה.  א כד,ה ויחלקום בגורלות, אלה עם-אלה:  כי-היו שרי-קודש ושרי האלוהים, מבני אלעזר ובבני איתמר.  {ס}  א כד,ו ויכתבם שמעיה בן-נתנאל הסופר מן-הלוי, לפני המלך והשרים וצדוק הכוהן ואחימלך בן-אביתר, וראשי האבות, לכוהנים וללויים--בית-אב אחד, אחוז לאלעזר, ואחוז אחוז, לאיתמר.  {פ}

א כד,ז וייצא הגורל הראשון, ליהויריב,  {ס}  לידעיה, השני.  {ס}  א כד,ח לחרים,  {ר}
השלישי,  {ס}  לשעורים, הרביעי.  {ס}  א כד,ט למלכייה,  {ר}
החמישי,  {ס}  למיימין, השישי.  {ס}  א כד,י להקוץ,  {ר}
השביעי,  {ס}  לאבייה, השמיני.  {ס}  א כד,יא לישוע,  {ר}
התשיעי,  {ס}  לשכניהו, העשירי.  {ס}  א כד,יב לאלישיב,  {ר}
עשתי עשר,  {ס}  ליקים, שנים עשר.  {ס}  א כד,יג לחופה,  {ר}
שלושה עשר,  {ס}  לישבאב, ארבעה עשר.  {ס}  א כד,יד לבלגה,  {ר}
חמישה עשר,  {ס}  לאימר, שישה עשר.  {ס}  א כד,טו לחזיר, שבעה  {ר}
עשר,  {ס}  להפיצץ, שמונה עשר.  {ס}  א כד,טז לפתחיה, תשעה  {ר}
עשר,  {ס}  ליחזקאל, העשרים.  {ס}  א כד,יז ליכין, אחד  {ר}
ועשרים,  {ס}  לגמול, שניים ועשרים.  {ס}  א כד,יח לדליהו, שלושה  {ר}
ועשרים,  {ס}  למעזיהו, ארבעה ועשרים.  {פ}

א כד,יט אלה פקודתם לעבודתם, לבוא לבית-יהוה כמשפטם, ביד, אהרון אביהם:  כאשר ציווהו, יהוה אלוהי ישראל.  {פ}

א כד,כ ולבני לוי, הנותרים:  לבני עמרם שובאל, לבני שובאל יחדיהו.  {ס}  א כד,כא לרחביהו--לבני רחביהו, הראש יישייה.  {ס}  א כד,כב ליצהרי שלומות, לבני שלומות יחת.  {ס}  א כד,כג ובניי, ירייהו; אמריהו, השני, יחזיאל השלישי, יקמעם הרביעי.  {ס}  א כד,כד בני עוזיאל מיכה, לבני מיכה שמיר.  א כד,כה אחי מיכה יישייה,  {ס}  לבני יישייה זכריהו.  {ס}  א כד,כו בני מררי מחלי ומושי,  {ס}  בני יעזייהו בנו.  {ס}  א כד,כז בני, מררי--ליעזייהו בנו, ושוהם וזכור ועברי.  {ס}  א כד,כח למחלי, אלעזר, ולא-היה לו, בנים.  {ס}  א כד,כט לקיש, בני-קיש ירחמאל.  {ס}  א כד,ל ובני מושי, מחלי ועדר וירימות; אלה בני הלויים, לבית אבותיהם.  א כד,לא ויפילו גם-הם גורלות לעומת אחיהם בני-אהרון, לפני דויד המלך וצדוק ואחימלך, וראשי האבות, לכוהנים וללויים--אבות הראש, לעומת אחיו הקטן.  {ס}  א כה,א ויבדל דויד ושרי הצבא לעבודה, לבני אסף והימן וידותון, הניבאים בכינורות בנבלים, ובמצלתיים; ויהי, מספרם, אנשי מלאכה, לעבודתם.  א כה,ב לבני אסף, זכור ויוסף ונתניה ואשראלה--בני אסף:  על, יד-אסף, הניבא, על-ידי המלך.  א כה,ג לידותון--בני ידותון גדליהו וצרי וישעיהו חשביהו ומתיתיהו שישה, על ידי אביהם ידותון בכינור, הניבא, על-הודות והלל ליהוה.  {ס}  א כה,ד להימן--בני הימן בוקייהו מתניהו עוזיאל שבואל וירימות חנניה חנני, אליאתה גידלתי ורוממתי עזר, יושבקשה מלותי, הותיר מחזיאות.  א כה,ה כל-אלה בנים להימן, חוזה המלך בדברי האלוהים--להרים קרן; וייתן האלוהים להימן, בנים ארבעה עשר--ובנות שלוש.  א כה,ו כל-אלה על-ידי אביהם בשיר בית יהוה, במצלתיים נבלים וכינורות, לעבודת, בית האלוהים--על ידי המלך, אסף וידותון והימן.  א כה,ז ויהי מספרם עם-אחיהם, מלומדי-שיר ליהוה:  כל-המבין--מאתיים, שמונים ושמונה.  א כה,ח ויפילו גורלות משמרת, לעומת כקטון כגדול--מבין, עם-תלמיד.  {פ}

א כה,ט וייצא הגורל הראשון, לאסף--ליוסף;  {ס}  גדליהו, השני--הוא-ואחיו  {ר}
ובניו, שנים עשר.  {ס}  א כה,י השלישי זכור, בניו ואחיו שנים  {ר}
עשר.  {ס}  א כה,יא הרביעי, ליצרי--בניו ואחיו, שנים עשר.  {ס}  א כה,יב החמישי  {ר}
נתניהו, בניו ואחיו שנים עשר.  {ס}  א כה,יג השישי בוקייהו, בניו ואחיו שנים  {ר}
עשר.  {ס}  א כה,יד השביעי ישראלה, בניו ואחיו שנים עשר.  {ס}  א כה,טו השמיני  {ר}
ישעיהו, בניו ואחיו שנים עשר.  {ס}  א כה,טז התשיעי מתניהו, בניו ואחיו  {ר}
שנים עשר.  {ס}  א כה,יז העשירי שמעי, בניו ואחיו שנים עשר.  {ס}  א כה,יח עשתי-  {ר}
עשר עזראל, בניו ואחיו שנים עשר.  {ס}  א כה,יט השנים עשר לחשביה,  {ר}
בניו ואחיו שנים עשר.  {ס}  א כה,כ לשלושה עשר שובאל, בניו ואחיו שנים  {ר}
עשר.  {ס}  א כה,כא לארבעה עשר מתיתיהו, בניו ואחיו שנים עשר.  {ס}  א כה,כב לחמישה  {ר}
עשר לירמות, בניו ואחיו שנים עשר.  {ס}  א כה,כג לשישה עשר לחנניהו, בניו  {ר}
ואחיו שנים עשר.  {ס}  א כה,כד לשבעה עשר ליושבקשה, בניו ואחיו שנים  {ר}
עשר.  {ס}  א כה,כה לשמונה עשר לחנני, בניו ואחיו שנים עשר.  {ס}  א כה,כו לתשעה  {ר}
עשר למלותי, בניו ואחיו שנים עשר.  {ס}  א כה,כז לעשרים, לאלייתה--בניו  {ר}
ואחיו, שנים עשר.  {ס}  א כה,כח לאחד ועשרים להותיר, בניו ואחיו שנים  {ר}
עשר.  {ס}  א כה,כט לשניים ועשרים לגידלתי, בניו ואחיו שנים עשר.  {ס}  א כה,ל לשלושה  {ר}
ועשרים למחזיאות, בניו ואחיו שנים עשר.  {ס}  א כה,לא לארבעה ועשרים  {ר}
לרוממתי עזר, בניו ואחיו שנים עשר.  {פ}

א כו,א למחלקות, לשוערים--לקורחים, משלמיהו בן-קורא מן-בני אסף.  א כו,ב ולמשלמיהו, בנים--זכריהו הבכור, ידיעאל השני, זבדיהו השלישי, יתניאל הרביעי.  א כו,ג עילם החמישי יהוחנן השישי, אליהועיניי השביעי.  א כו,ד ולעובד אדום, בנים--שמעיה הבכור, יהוזבד השני, יואח השלישי ושכר הרביעי, ונתנאל החמישי.  א כו,ה עמיאל השישי יששכר השביעי, פעולתיי השמיני:  כי בירכו, אלוהים.  {ס}  א כו,ו ולשמעיה בנו נולד בנים, הממשלים לבית אביהם:  כי-גיבורי חיל, המה.  א כו,ז בני שמעיה, עותני ורפאל ועובד אלזבד אחיו--בני-חיל; אליהו, וסמכיהו.  א כו,ח כל-אלה מבני עובד אדום, המה ובניהם ואחיהם, איש-חיל בכוח, לעבודה--שישים ושניים, לעובד אדום.  א כו,ט ולמשלמיהו, בנים ואחים בני-חיל--שמונה עשר.  {ס}  א כו,י ולחוסה מן-בני-מררי, בנים--שמרי הראש כי לא-היה בכור, וישימהו אביהו לראש.  א כו,יא חלקייהו השני טבליהו השלישי, זכריהו הרביעי; כל-בנים ואחים לחוסה, שלושה עשר.  א כו,יב לאלה מחלקות השוערים לראשי הגברים, משמרות--לעומת אחיהם:  לשרת, בבית יהוה.  א כו,יג ויפילו גורלות כקטון כגדול, לבית אבותם--לשער ושער.  {פ}

א כו,יד וייפול הגורל מזרחה, לשלמיהו; וזכריהו בנו יועץ בשכל, הפילו גורלות, וייצא גורלו, צפונה.  א כו,טו לעובד אדום, נגבה; ולבניו, בית האסופים.  א כו,טז לשופים ולחוסה, למערב, עם שער שלכת, במסילה העולה; משמר, לעומת משמר.  {ס}  א כו,יז למזרח, הלויים שישה, לצפונה ליום ארבעה, לנגבה ליום ארבעה;  {ס}  ולאסופים, שניים שניים.  א כו,יח לפרבר, למערב--ארבעה, למסילה, שניים, לפרבר.  א כו,יט אלה, מחלקות השוערים, לבני הקורחי, ולבני מררי.  א כו,כ והלויים--אחייה, על-אוצרות בית האלוהים, ולאוצרות, הקודשים.  {ס}  א כו,כא בני לעדן בני הגרשוני ללעדן, ראשי האבות ללעדן הגרשוני--יחיאלי.  {ס}  א כו,כב בני, יחיאלי--זיתם ויואל אחיו, על-אוצרות בית יהוה.  {ס}  א כו,כג לעמרמי, ליצהרי, לחברוני, לעוזיאלי.  א כו,כד ושבואל בן-גרשום בן-משה, נגיד על-האוצרות.  {ס}  א כו,כה ואחיו, לאליעזר--רחביהו בנו וישעיהו בנו, ויורם בנו, וזכרי בנו, ושלומית בנו.  א כו,כו הוא שלומות ואחיו, על כל-אוצרות הקודשים אשר הקדיש דויד המלך וראשי האבות לשרי-האלפים והמאות--ושרי הצבא.  א כו,כז מן-המלחמות ומן-השלל, הקדישו--לחזק, לבית יהוה.  א כו,כח וכול ההקדיש שמואל הרואה, ושאול בן-קיש, ואבנר בן-נר, ויואב בן-צרויה--כול, המקדיש, על יד-שלומית, ואחיו.  {פ}

א כו,כט ליצהרי כנניהו ובניו, למלאכה החיצונה על-ישראל--לשוטרים, ולשופטים.  א כו,ל לחברוני חשביהו ואחיו בני-חיל אלף ושבע-מאות, על פקודת ישראל, מעבר לירדן, מערבה--לכול מלאכת יהוה, ולעבודת המלך.  א כו,לא לחברוני ירייה הראש, לחברוני לתולדותיו לאבות--בשנת הארבעים למלכות דויד, נדרשו, ויימצא בהם גיבורי חיל, ביעזר גלעד.  א כו,לב ואחיו בני-חיל, אלפיים ושבע מאות--ראשי האבות; ויפקידם דויד המלך, על-הראובני והגדי וחצי שבט המנשי, לכל-דבר האלוהים, ודבר המלך.  {פ}

א כז,א ובני ישראל למספרם ראשי האבות ושרי האלפים והמאות ושוטריהם המשרתים את-המלך לכול דבר המחלקות, הבאה והיוצאת חודש בחודש, לכול, חודשי השנה:  המחלוקת, האחת--עשרים וארבעה, אלף.  {פ}

א כז,ב על המחלוקת הראשונה, לחודש הראשון--ישובעם, בן-זבדיאל; ועל, מחלוקתו, עשרים וארבעה, אלף.  {ס}  א כז,ג מן-בני-פרץ, הראש לכל-שרי הצבאות--לחודש הראשון.  {ס}  א כז,ד ועל מחלוקת החודש השני, דודיי האחוחי ומחלוקתו, ומקלות, הנגיד; ועל, מחלוקתו, עשרים וארבעה, אלף.  {ס}  א כז,ה שר הצבא השלישי לחודש השלישי, בניהו בן-יהוידע הכוהן ראש; ועל, מחלוקתו, עשרים וארבעה, אלף.  א כז,ו הוא בניהו גיבור השלושים, ועל-השלושים; ומחלוקתו, עמיזבד בנו.  {ס}  א כז,ז הרביעי לחודש הרביעי, עשהאל אחי יואב, וזבדיה בנו, אחריו; ועל, מחלוקתו, עשרים וארבעה, אלף.  {ס}  א כז,ח החמישי לחודש החמישי, השר שמהות היזרח; ועל, מחלוקתו, עשרים וארבעה, אלף.  {ס}  א כז,ט השישי לחודש השישי, עירא בן-עיקש התקועי; ועל, מחלוקתו, עשרים וארבעה, אלף.  {ס}  א כז,י השביעי לחודש השביעי, חלץ הפלוני מן-בני אפריים; ועל, מחלוקתו, עשרים וארבעה, אלף.  {ס}  א כז,יא השמיני לחודש השמיני, סיבכיי החושתי לזרחי; ועל, מחלוקתו, עשרים וארבעה, אלף.  {ס}  א כז,יב התשיעי לחודש התשיעי, אביעזר הענותותי לבן ימיני; ועל, מחלוקתו, עשרים וארבעה, אלף.  {ס}  א כז,יג העשירי לחודש העשירי, מהריי הנטופתי לזרחי; ועל, מחלוקתו, עשרים וארבעה, אלף.  {ס}  א כז,יד עשתי-עשר לעשתי עשר החודש, בניה הפרעתוני מן-בני אפריים; ועל, מחלוקתו, עשרים וארבעה, אלף.  {ס}  א כז,טו השנים עשר לשנים עשר החודש, חלדיי הנטופתי לעותניאל; ועל, מחלוקתו, עשרים וארבעה, אלף.  {פ}

א כז,טז ועל, שבטי ישראל--לראובני נגיד, אליעזר בן-זכרי;  {ס}  לשמעוני--שפטיהו, בן-מעכה.  {ס}  א כז,יז ללוי חשביה בן-קמואל, לאהרון צדוק.  {ס}  א כז,יח ליהודה, אליהו מאחי דויד;  {ס}  ליששכר--עומרי, בן-מיכאל.  {ס}  א כז,יט לזבולון, ישמעיהו בן-עובדיהו;  {ס}  לנפתלי--ירימות, בן-עזריאל.  {ס}  א כז,כ לבני אפריים, הושע בן-עזזיהו; לחצי שבט מנשה, יואל בן-פדיהו.  {ס}  א כז,כא לחצי המנשה גלעדה, יידו בן-זכריהו;  {ס}  לבנימין--יעשיאל, בן-אבנר.  {ס}  א כז,כב לדן, עזראל בן-ירוחם; אלה, שרי שבטי ישראל.  א כז,כג ולא-נשא דויד מספרם, למבן עשרים שנה ולמטה:  כי אמר יהוה, להרבות את-ישראל ככוכבי השמיים.  א כז,כד יואב בן-צרויה החל למנות, ולא כילה, ויהי בזאת קצף, על-ישראל; ולא עלה המספר, במספר דברי-הימים למלך דויד.  {ס}  א כז,כה ועל אוצרות המלך, עזמוות בן-עדיאל;  {ס}  ועל האוצרות בשדה בערים ובכפרים, ובמגדלות, יהונתן, בן-עוזייהו.  {ס}  א כז,כו ועל, עושי מלאכת השדה, לעבודת, האדמה--עזרי, בן-כלוב.  {ס}  א כז,כז ועל-הכרמים--שמעי, הרמתי;  {ס}  ועל שבכרמים לאוצרות היין, זבדי השפמי.  {ס}  א כז,כח ועל-הזיתים והשקמים אשר בשפילה, בעל חנן הגדרי;  {ס}  ועל-אוצרות השמן, יועש.  {ס}  א כז,כט ועל-הבקר הרועים בשרון, שרטיי השרוני;  {ס}  ועל-הבקר, בעמקים, שפט, בן-עדליי.  {ס}  א כז,ל ועל-הגמלים--אוביל, הישמעאלי;  {ס}  ועל-האתונות, יחדיהו המרונותי.  {ס}  א כז,לא ועל-הצאן, יזיז ההגרי; כל-אלה שרי הרכוש, אשר למלך דויד.  {ס}  א כז,לב ויהונתן דוד-דויד יועץ, איש-מבין וסופר הוא; ויחיאל בן-חכמוני, עם-בני המלך.  {ס}  א כז,לג ואחיתופל, יועץ למלך; וחושיי הארכי, ריע המלך.  {ס}  א כז,לד ואחרי אחיתופל, יהוידע בן-בניהו ואביתר, ושר-צבא למלך, יואב.  {פ}

א כח,א ויקהל דויד את-כל-שרי ישראל שרי השבטים ושרי המחלקות המשרתים את-המלך ושרי האלפים ושרי המאות ושרי כל-רכוש-ומקנה למלך ולבניו עם-הסריסים והגיבורים, ולכל-גיבור חיל--אל-ירושלים.  א כח,ב ויקם דויד המלך, על-רגליו, ויאמר, שמעוני אחיי ועמי:  אני עם-לבבי לבנות בית מנוחה לארון ברית-יהוה, ולהדום רגלי אלוהינו, והכינותי, לבנות.  א כח,ג והאלוהים אמר לי, לא-תבנה בית לשמי:  כי איש מלחמות אתה, ודמים שפכת.  א כח,ד ויבחר יהוה אלוהי ישראל בי מכול בית-אבי, להיות למלך על-ישראל לעולם--כי ביהודה בחר לנגיד, ובבית יהודה בית אבי; ובבני אבי--בי רצה, להמליך על-כל-ישראל.  א כח,ה ומכל-בניי--כי רבים בנים, נתן לי יהוה; ויבחר בשלמה בני--לשבת על-כיסא מלכות יהוה, על-ישראל.  א כח,ו ויאמר לי--שלמה בנך, הוא-יבנה ביתי וחצרותיי:  כי-בחרתי בו לי לבן, ואני אהיה-לו לאב.  א כח,ז והכינותי את-מלכותו, עד-לעולם:  אם-יחזק, לעשות מצוותיי ומשפטיי--כיום הזה.  א כח,ח ועתה לעיני כל-ישראל קהל-יהוה, ובאוזני אלוהינו, שמרו ודרשו, כל-מצוות יהוה אלוהיכם--למען תירשו את-הארץ הטובה, והנחלתם לבניכם אחריכם עד-עולם.  א כח,ט ואתה שלמה-בני דע את-אלוהי אביך ועובדהו, בלב שלם ובנפש חפצה--כי כל-לבבות דורש יהוה, וכל-יצר מחשבות מבין:  אם-תדרשנו יימצא לך, ואם-תעזבנו יזניחך לעד.  א כח,י ראה עתה, כי-יהוה בחר בך לבנות-בית למקדש--חזק ועשה.  {פ}

א כח,יא וייתן דויד לשלמה בנו את-תבנית האולם ואת-בתיו וגנזכיו ועלייותיו, וחדריו הפנימים--ובית הכפורת.  א כח,יב ותבנית, כול אשר היה ברוח עימו, לחצרות בית-יהוה ולכל-הלשכות, סביב--לאוצרות בית האלוהים, ולאוצרות הקודשים.  א כח,יג ולמחלקות הכוהנים והלויים, ולכל-מלאכת עבודת בית-יהוה; ולכל-כלי, עבודת בית-יהוה.  א כח,יד לזהב במשקל לזהב, לכל-כלי עבודה ועבודה; לכול כלי הכסף במשקל, לכל-כלי עבודה ועבודה.  א כח,טו ומשקל למנורות הזהב, ונרותיהם זהב, במשקל-מנורה ומנורה, ונרותיה; ולמנורות הכסף במשקל למנורה ונרותיה, כעבודת מנורה ומנורה.  א כח,טז ואת-הזהב משקל לשולחנות המערכת, לשולחן ושולחן; וכסף, לשולחנות הכסף.  א כח,יז והמזלגות והמזרקות והקשוות, זהב טהור; ולכפורי הזהב במשקל לכפור וכפור, ולכפורי הכסף במשקל לכפור וכפור.  א כח,יח ולמזבח הקטורת זהב מזוקק, במשקל; ולתבנית המרכבה, הכרובים זהב לפורשים, וסוככים, על-ארון ברית-יהוה.  א כח,יט הכול בכתב מיד יהוה, עליי השכיל--כול, מלאכות התבנית.  {פ}

א כח,כ ויאמר דויד לשלמה בנו, חזק ואמץ ועשה--אל-תירא, ואל-תיחת:  כי יהוה אלוהים אלוהיי, עימך--לא ירפך ולא יעזבך, עד-לכלות כל-מלאכת עבודת בית-יהוה.  א כח,כא והנה, מחלקות הכוהנים והלויים, לכל-עבודת, בית האלוהים; ועימך בכל-מלאכה לכל-נדיב בחכמה, לכל-עבודה, והשרים וכל-העם, לכל-דבריך.  {ס}  א כט,א ויאמר דויד המלך לכל-הקהל, שלמה בני אחד בחר-בו אלוהים נער ורך; והמלאכה גדולה--כי לא לאדם הבירה, כי ליהוה אלוהים.  א כט,ב וככל-כוחי הכינותי לבית-אלוהיי, הזהב לזהב והכסף לכסף והנחושת לנחושת הברזל לברזל, והעצים, לעצים; אבני-שוהם ומילואים אבני-פוך ורקמה, וכול אבן יקרה ואבני-שיש--לרוב.  א כט,ג ועוד, ברצותי בבית אלוהיי, יש-לי סגולה, זהב וכסף:  נתתי לבית-אלוהיי למעלה, מכל-הכינותי לבית הקודש.  א כט,ד שלושת אלפים כיכרי זהב, מזהב אופיר; ושבעת אלפים כיכר-כסף מזוקק, לטוח קירות הבתים.  א כט,ה לזהב לזהב ולכסף לכסף, ולכל-מלאכה ביד חרשים; ומי מתנדב, למלאות ידו היום ליהוה.  א כט,ו ויתנדבו שרי האבות ושרי שבטי ישראל, ושרי האלפים והמאות, ולשרי, מלאכת המלך.  א כט,ז וייתנו לעבודת בית-האלוהים, זהב כיכרים חמשת-אלפים ואדרכונים ריבוא, וכסף כיכרים עשרת אלפים, ונחושת ריבוא ושמונת אלפים כיכרים; וברזל, מאה-אלף כיכרים.  א כט,ח והנמצא איתו אבנים, נתנו לאוצר בית-יהוה--על יד-יחיאל, הגרשוני.  א כט,ט וישמחו העם, על-התנדבם, כי בלב שלם, התנדבו ליהוה; וגם דויד המלך, שמח שמחה גדולה.  {פ}

א כט,י ויברך דויד את-יהוה, לעיני כל-הקהל; ויאמר דויד, ברוך אתה יהוה אלוהי ישראל אבינו, מעולם, ועד-עולם.  א כט,יא לך יהוה הגדולה והגבורה והתפארת, והנצח וההוד, כי-כול, בשמיים ובארץ:  לך יהוה הממלכה, והמתנשא לכול לראש.  א כט,יב והעושר והכבוד, מלפניך, ואתה מושל בכול, ובידך כוח וגבורה; ובידך, לגדל ולחזק לכול.  א כט,יג ועתה אלוהינו, מודים אנחנו לך; ומהללים, לשם תפארתך.  א כט,יד וכי מי אני, ומי עמי, כי-נעצור כוח, להתנדב כזאת:  כי-ממך הכול, ומידך נתנו לך.  א כט,טו כי-גרים אנחנו לפניך ותושבים, ככל-אבותינו:  כצל ימינו על-הארץ, ואין מקוה.  א כט,טז יהוה אלוהינו--כול ההמון הזה אשר הכינונו, לבנות-לך בית לשם קודשך:  מידך הוא, ולך הכול.  א כט,יז וידעתי אלוהיי--כי אתה בוחן לבב, ומישרים תרצה; אני, ביושר לבבי התנדבתי כל-אלה, ועתה עמך הנמצאו-פה, ראיתי בשמחה להתנדב-לך.  א כט,יח יהוה, אלוהי אברהם יצחק וישראל אבותינו, שומרה-זאת לעולם, ליצר מחשבות לבב עמך; והכן לבבם, אליך.  א כט,יט ולשלמה בני, תן לבב שלם, לשמור מצוותיך, עדוותיך וחוקיך; ולעשות הכול, ולבנות הבירה אשר-הכינותי.  {פ}

א כט,כ ויאמר דויד לכל-הקהל, ברכו-נא את-יהוה אלוהיכם; ויברכו כל-הקהל, ליהוה אלוהי אבותיהם, וייקדו וישתחוו ליהוה, ולמלך.  א כט,כא ויזבחו ליהוה זבחים ויעלו עולות ליהוה, למוחרת היום ההוא--פרים אלף אילים אלף כבשים אלף, ונסכיהם; וזבחים לרוב, לכל-ישראל.  א כט,כב ויאכלו וישתו לפני יהוה, ביום ההוא--בשמחה גדולה; וימליכו שנית לשלמה בן-דויד, וימשחו ליהוה לנגיד ולצדוק לכוהן.  א כט,כג ויישב שלמה על-כיסא יהוה למלך, תחת-דויד אביו--ויצלח; וישמעו אליו, כל-ישראל.  א כט,כד וכל-השרים, והגיבורים, וגם, כל-בני המלך דויד--נתנו יד, תחת שלמה המלך.  א כט,כה ויגדל יהוה את-שלמה למעלה, לעיני כל-ישראל; וייתן עליו, הוד מלכות, אשר לא-היה על-כל-מלך לפניו, על-ישראל.  {פ}

א כט,כו ודויד, בן-ישי, מלך, על-כל-ישראל.  א כט,כז והימים, אשר מלך על-ישראל--ארבעים, שנה:  בחברון מלך שבע שנים, ובירושלים מלך שלושים ושלוש.  א כט,כח וימת בשיבה טובה, שבע ימים עושר וכבוד; וימלוך שלמה בנו, תחתיו.  א כט,כט ודברי דויד המלך, הראשונים והאחרונים--הנם כתובים, על-דברי שמואל הרואה, ועל-דברי נתן הנביא, ועל-דברי גד החוזה.  א כט,ל עם כל-מלכותו, וגבורתו; והעיתים, אשר עברו עליו ועל-ישראל, ועל, כל-ממלכות הארצות.  {פ}

ב א,א ויתחזק שלמה בן-דויד, על-מלכותו; ויהוה אלוהיו עימו, ויגדלהו למעלה.  ב א,ב ויאמר שלמה לכל-ישראל לשרי האלפים והמאות ולשופטים, ולכול נשיא לכל-ישראל--ראשי האבות.  ב א,ג וילכו, שלמה וכל-הקהל עימו, לבמה, אשר בגבעון:  כי-שם היה, אוהל מועד האלוהים, אשר עשה משה עבד-יהוה, במדבר.  ב א,ד אבל, ארון האלוהים העלה דויד מקרית יערים, בהכין לו, דויד:  כי נטה-לו אוהל, בירושלים.  ב א,ה ומזבח הנחושת, אשר עשה בצלאל בן-אורי בן-חור--שם, לפני משכן יהוה; וידרשהו שלמה, והקהל.  ב א,ו ויעל שלמה שם על-מזבח הנחושת, לפני יהוה, אשר, לאוהל מועד; ויעל עליו עולות, אלף.  ב א,ז בלילה ההוא, נראה אלוהים לשלמה; ויאמר לו, שאל מה אתן-לך.  ב א,ח ויאמר שלמה, לאלוהים, אתה עשית עם-דויד אבי, חסד גדול; והמלכתני, תחתיו.  ב א,ט עתה, יהוה אלוהים--ייאמן דברך, עם דויד אבי:  כי אתה, המלכתני, על-עם, רב כעפר הארץ.  ב א,י עתה, חכמה ומדע תן-לי, ואצאה לפני העם-הזה, ואבואה:  כי-מי ישפוט, את-עמך הזה הגדול.  {ס}  ב א,יא ויאמר אלוהים לשלמה יען אשר הייתה זאת עם-לבבך, ולא-שאלת עושר נכסים וכבוד ואת נפש שונאיך, וגם-ימים רבים, לא שאלת; ותשאל-לך, חכמה ומדע, אשר תשפוט את-עמי, אשר המלכתיך עליו.  ב א,יב החכמה והמדע, נתון לך; ועשור ונכסים וכבוד, אתן-לך--אשר לא-היה כן למלכים אשר לפניך, ואחריך לא יהיה-כן.  ב א,יג ויבוא שלמה לבמה אשר-בגבעון, ירושלים, מלפני, אוהל מועד; וימלוך, על-ישראל.  {פ}

ב א,יד ויאסוף שלמה, רכב ופרשים, ויהי-לו אלף וארבע-מאות רכב, ושנים-עשר אלף פרשים; ויניחם בערי הרכב, ועם-המלך בירושלים.  ב א,טו וייתן המלך את-הכסף ואת-הזהב, בירושלים--כאבנים; ואת הארזים, נתן כשקמים אשר-בשפילה--לרוב.  ב א,טז ומוצא הסוסים אשר לשלמה, ממצריים; ומקווא--סוחרי המלך, מקווא יקחו במחיר.  ב א,יז ויעלו ויוציאו ממצריים מרכבה, בשש מאות כסף, וסוס, בחמישים ומאה; וכן לכל-מלכי החיתים, ומלכי ארם--בידם יוציאו.  ב א,יח ויאמר שלמה, לבנות בית לשם יהוה, ובית, למלכותו.  ב ב,א ויספור שלמה שבעים אלף, איש סבל, ושמונים אלף איש, חוצב בהר; ומנצחים עליהם, שלושת אלפים ושש מאות.  {פ}

ב ב,ב וישלח שלמה, אל-חורם מלך-צור לאמור:  כאשר עשית, עם-דויד אבי, ותשלח-לו ארזים, לבנות-לו בית לשבת בו.  ב ב,ג הנה אני בונה-בית לשם יהוה אלוהיי, להקדיש לו להקטיר לפניו קטורת-סמים ומערכת תמיד ועולות לבוקר ולערב, לשבתות ולחודשים, ולמועדי יהוה אלוהינו:  לעולם, זאת על-ישראל.  ב ב,ד והבית אשר-אני בונה, גדול:  כי-גדול אלוהינו, מכל-האלוהים.  ב ב,ה ומי יעצור-כוח לבנות-לו בית, כי השמיים ושמי השמיים לא יכלכלוהו; ומי אני אשר אבנה-לו בית, כי אם-להקטיר לפניו.  ב ב,ו ועתה שלח-לי איש-חכם לעשות בזהב ובכסף ובנחושת ובברזל, ובארגוון וכרמיל ותכלת, ויודע, לפתח פיתוחים:  עם-החכמים, אשר עימי ביהודה ובירושלים, אשר הכין, דויד אבי.  ב ב,ז ושלח-לי עצי ארזים ברושים ואלגומים, מהלבנון--כי אני ידעתי, אשר עבדיך יודעים לכרות עצי לבנון; והנה עבדיי, עם-עבדיך.  ב ב,ח ולהכין לי עצים, לרוב:  כי הבית אשר-אני בונה, גדול והפלא.  ב ב,ט והנה לחוטבים לכורתי העצים נתתי חיטים מכות לעבדיך, כורים עשרים אלף, ושעורים, כורים עשרים אלף; ויין, בתים עשרים אלף, ושמן, בתים עשרים אלף.  {ס}  ב ב,י ויאמר חורם מלך-צור בכתב, וישלח אל-שלמה:  באהבת יהוה את-עמו, נתנך עליהם מלך.  ב ב,יא ויאמר, חורם--ברוך יהוה אלוהי ישראל, אשר עשה את-השמיים ואת-הארץ:  אשר נתן לדויד המלך בן חכם, יודע שכל ובינה, אשר יבנה-בית ליהוה, ובית למלכותו.  ב ב,יב ועתה, שלחתי איש-חכם יודע בינה--לחורם אבי.  ב ב,יג בן-אישה מן-בנות דן, ואביו איש-צורי יודע לעשות בזהב-ובכסף בנחושת בברזל באבנים ובעצים בארגמן בתכלת ובבוץ ובכרמיל, ולפתח כל-פיתוח, ולחשוב כל-מחשבת--אשר יינתן-לו, עם-חכמיך, וחכמי, אדוני דויד אביך.  ב ב,יד ועתה החיטים והשעורים השמן והיין, אשר אמר אדוני--ישלח, לעבדיו.  ב ב,טו ואנחנו נכרות עצים מן-הלבנון, ככל-צורכך, ונביאם לך רפסודות, על-ים יפו; ואתה תעלה אותם, ירושלים.  {פ}

ב ב,טז ויספור שלמה, כל-האנשים הגרים אשר בארץ ישראל, אחרי הספר, אשר ספרם דויד אביו; ויימצאו, מאה וחמישים אלף, ושלושת אלפים, ושש מאות.  ב ב,יז ויעש מהם שבעים אלף, סבל, ושמונים אלף, חוצב בהר; ושלושת אלפים ושש מאות, מנצחים להעביד את-העם.  ב ג,א ויחל שלמה, לבנות את-בית-יהוה בירושלים, בהר המורייה, אשר נראה לדויד אביהו--אשר הכין במקום דויד, בגורן אורנן היבוסי.  ב ג,ב ויחל לבנות בחודש השני, בשני, בשנת ארבע, למלכותו.  ב ג,ג ואלה הוסד שלמה, לבנות את-בית האלוהים:  האורך אמות במידה הראשונה, אמות שישים, ורוחב, אמות עשרים.  ב ג,ד והאולם אשר על-פני האורך על-פני רוחב-הבית, אמות עשרים, והגובה, מאה ועשרים; ויצפהו מפנימה, זהב טהור.  ב ג,ה ואת הבית הגדול, חיפה עץ ברושים, ויחפהו, זהב טוב; ויעל עליו תימורים, ושרשרות.  ב ג,ו ויצף את-הבית אבן יקרה, לתפארת; והזהב, זהב פרוויים.  ב ג,ז ויחף את-הבית הקורות הסיפים, וקירותיו ודלתותיו--זהב; ופיתח כרובים, על-הקירות.  {ס}  ב ג,ח ויעש, את-בית-קודש הקודשים--אורכו על-פני רוחב-הבית אמות עשרים, ורוחבו אמות עשרים; ויחפהו זהב טוב, לכיכרים שש מאות.  ב ג,ט ומשקל למסמרות לשקלים, חמישים זהב; והעלייות, חיפה זהב.  ב ג,י ויעש בבית-קודש הקודשים, כרובים שניים--מעשה, צעצועים; ויצפו אותם, זהב.  ב ג,יא וכנפי, הכרובים--אורכם, אמות עשרים; כנף האחד לאמות חמש, מגעת לקיר הבית, והכנף האחרת אמות חמש, מגיע לכנף הכרוב האחר.  ב ג,יב וכנף הכרוב האחד אמות חמש, מגיע לקיר הבית; והכנף האחרת, אמות חמש--דבקה, לכנף הכרוב האחר.  ב ג,יג כנפי הכרובים האלה, פורשים אמות עשרים; והם עומדים על-רגליהם, ופניהם לבית.  {ס}  ב ג,יד ויעש, את-הפרוכת, תכלת וארגמן, וכרמיל ובוץ; ויעל עליו, כרובים.  {ס}  ב ג,טו ויעש לפני הבית, עמודים שניים, אמות, שלושים וחמש אורך; והצפת אשר-על-ראשו, אמות חמש.  {ס}  ב ג,טז ויעש שרשרות בדביר, וייתן על-ראש העמודים; ויעש רימונים מאה, וייתן בשרשרות.  ב ג,יז ויקם את-העמודים על-פני ההיכל, אחד מימין ואחד מהשמאל; ויקרא שם-הימני יכין, ושם השמאלי בועז.  {ס}  ב ד,א ויעש, מזבח נחושת--עשרים אמה אורכו, ועשרים אמה רוחבו; ועשר אמות, קומתו.  {ס}  ב ד,ב ויעש את-הים, מוצק:  עשר באמה משפתו אל-שפתו עגול סביב, וחמש באמה קומתו, וקו שלושים באמה, יסוב אותו סביב.  ב ד,ג ודמות בקרים תחת לו סביב סביב, סובבים אותו, עשר באמה, מקיפים את-הים סביב:  שניים טורים הבקר, יצוקים במוצקתו.  ב ד,ד עומד על-שנים עשר בקר, שלושה פונים צפונה ושלושה פונים ימה ושלושה פונים נגבה ושלושה פונים מזרחה, והים עליהם, מלמעלה; וכל-אחוריהם, ביתה.  ב ד,ה ועובייו טפח--ושפתו כמעשה שפת-כוס, פרח שושנה; מחזיק בתים, שלושת אלפים יכיל.  {ס}  ב ד,ו ויעש כיורים, עשרה, וייתן חמישה מימין וחמישה משמאל לרוחצה בהם, את-מעשה העולה ידיחו בם; והים, לרוחצה לכוהנים בו.  {ס}  ב ד,ז ויעש את-מנורות הזהב, עשר--כמשפטם; וייתן, בהיכל, חמש מימין, וחמש משמאל.  {ס}  ב ד,ח ויעש שולחנות, עשרה, וינח בהיכל, חמישה מימין וחמישה משמאל; ויעש מזרקי זהב, מאה.  {ס}  ב ד,ט ויעש חצר הכוהנים, והעזרה הגדולה; ודלתות לעזרה ודלתותיהם, ציפה נחושת.  ב ד,י ואת-הים, נתן מכתף הימנית קדמה--ממול נגבה.  ב ד,יא ויעש חורם--את-הסירות, ואת-היעים ואת-המזרקות; ויכל חורם, לעשות את-המלאכה, אשר עשה למלך שלמה, בבית האלוהים.  ב ד,יב עמודים שניים, והגולות והכותרות על-ראש העמודים שתיים; והשבכות שתיים--לכסות את-שתי גולות הכותרות, אשר על-ראש העמודים.  ב ד,יג ואת-הרימונים ארבע מאות, לשתי השבכות; שניים טורים רימונים, לשבכה האחת--לכסות את-שתי גולות הכותרות, אשר על-פני העמודים.  ב ד,יד ואת-המכונות, עשה; ואת-הכיורות עשה, על-המכונות.  ב ד,טו את-הים, אחד; ואת-הבקר שנים-עשר, תחתיו.  ב ד,טז ואת-הסירות ואת-היעים ואת-המזלגות, ואת-כל-כליהם, עשה חורם אביו למלך שלמה, לבית יהוה--נחושת, מרוק.  ב ד,יז בכיכר הירדן יצקם המלך, בעבי האדמה, בין סוכות, ובין צרדתה.  ב ד,יח ויעש שלמה כל-הכלים האלה, לרוב מאוד:  כי לא נחקר, משקל הנחושת.  {ס}  ב ד,יט ויעש שלמה--את כל-הכלים, אשר בית האלוהים; ואת, מזבח הזהב, ואת-השולחנות, ועליהם לחם הפנים.  ב ד,כ ואת-המנורות ונרותיהם, לבערם כמשפט לפני הדביר--זהב סגור.  ב ד,כא והפרח והנרות והמלקחיים, זהב; הוא, מכלות זהב.  ב ד,כב והמזמרות והמזרקות והכפות והמחתות, זהב סגור; ופתח הבית דלתותיו הפנימייות לקודש הקודשים, ודלתי הבית להיכל--זהב.  ב ה,א ותשלם, כל-המלאכה, אשר-עשה שלמה, לבית יהוה;  {ס}  ויבא שלמה את-קודשי דויד אביו, ואת-הכסף ואת-הזהב ואת-כל-הכלים--נתן, באוצרות בית האלוהים.  {פ}

ב ה,ב אז יקהל שלמה את-זקני ישראל, ואת-כל-ראשי המטות נשיאי האבות לבני ישראל--אל-ירושלים:  להעלות את-ארון ברית-יהוה, מעיר דויד--היא ציון.  ב ה,ג וייקהלו אל-המלך כל-איש ישראל, בחג:  הוא, החודש השביעי.  ב ה,ד ויבואו, כול זקני ישראל; וישאו הלויים, את-הארון.  ב ה,ה ויעלו את-הארון ואת-אוהל מועד, ואת-כל-כלי הקודש אשר באוהל:  העלו אותם, הכוהנים הלויים.  ב ה,ו והמלך שלמה, וכל-עדת ישראל הנועדים עליו--לפני הארון:  מזבחים צאן ובקר, אשר לא-ייספרו ולא יימנו מרוב.  ב ה,ז ויביאו הכוהנים את-ארון ברית-יהוה אל-מקומו, אל-דביר הבית--אל-קודש הקודשים:  אל-תחת, כנפי הכרובים.  ב ה,ח ויהיו הכרובים פורשים כנפיים, על-מקום הארון; ויכסו הכרובים על-הארון ועל-בדיו, מלמעלה.  ב ה,ט ויאריכו, הבדים, וייראו ראשי הבדים מן-הארון על-פני הדביר, ולא ייראו החוצה; ויהי-שם, עד היום הזה.  ב ה,י אין, בארון--רק שני הלוחות, אשר-נתן משה בחורב:  אשר כרת יהוה עם-בני ישראל, בצאתם ממצריים.  {פ}

ב ה,יא ויהי, בצאת הכוהנים מן-הקודש:  כי כל-הכוהנים הנמצאים, התקדשו--אין, לשמור למחלקות.  ב ה,יב והלויים המשוררים לכולם לאסף להימן לידותון ולבניהם ולאחיהם מלובשים בוץ, במצלתיים ובנבלים וכינורות, עומדים, מזרח למזבח; ועימהם כוהנים למאה ועשרים, מחצרים בחצוצרות.  ב ה,יג ויהי כאחד למחצרים ולמשוררים להשמיע קול-אחד, להלל ולהודות ליהוה, וכהרים קול בחצוצרות ובמצלתיים ובכלי השיר ובהלל ליהוה כי טוב, כי לעולם חסדו; והבית מלא ענן, בית יהוה.  ב ה,יד ולא-יכלו הכוהנים לעמוד לשרת, מפני הענן:  כי-מלא כבוד-יהוה, את-בית האלוהים.  {פ}

ב ו,א אז, אמר שלמה:  יהוה אמר, לשכון בערפל.  ב ו,ב ואני בניתי בית-זבול, לך; ומכון לשבתך, עולמים.  ב ו,ג ויסב המלך, את-פניו, ויברך, את כל-קהל ישראל; וכל-קהל ישראל, עומד.  ב ו,ד ויאמר, ברוך יהוה אלוהי ישראל, אשר דיבר בפיו, את דויד אבי; ובידיו מילא, לאמור.  ב ו,ה מן-היום, אשר הוצאתי את-עמי מארץ מצריים, לא-בחרתי בעיר מכול שבטי ישראל, לבנות בית להיות שמי שם; ולא-בחרתי באיש, להיות נגיד על-עמי ישראל.  ב ו,ו ואבחר, בירושלים, להיות שמי, שם; ואבחר בדויד, להיות על-עמי ישראל.  ב ו,ז ויהי, עם-לבב דויד אבי, לבנות בית, לשם יהוה אלוהי ישראל.  ב ו,ח ויאמר יהוה, אל-דויד אבי, יען אשר היה עם-לבבך, לבנות בית לשמי--הטיבות, כי היה עם-לבבך.  ב ו,ט רק אתה, לא תבנה הבית:  כי בנך היוצא מחלציך, הוא-יבנה הבית לשמי.  ב ו,י ויקם יהוה, את-דברו אשר דיבר; ואקום תחת דויד אבי ואשב על-כיסא ישראל, כאשר דיבר יהוה, ואבנה הבית, לשם יהוה אלוהי ישראל.  ב ו,יא ואשים שם את-הארון, אשר-שם ברית יהוה, אשר כרת, עם-בני ישראל.  ב ו,יב ויעמוד, לפני מזבח יהוה, נגד, כל-קהל ישראל; ויפרוש, כפיו.  ב ו,יג כי-עשה שלמה כיור נחושת, וייתנהו בתוך העזרה--חמש אמות אורכו וחמש אמות רוחבו, ואמות שלוש קומתו; ויעמוד עליו, ויברך על-ברכיו נגד כל-קהל ישראל, ויפרוש כפיו, השמיימה.  {פ}

ב ו,יד ויאמר,  {פ}
 
יהוה אלוהי ישראל אין-כמוך אלוהים--בשמיים, ובארץ:  שומר הברית, והחסד, לעבדיך, ההולכים לפניך בכל-ליבם.  ב ו,טו אשר שמרת, לעבדך דויד אבי, את אשר-דיברת, לו; ותדבר בפיך ובידך מילאת, כיום הזה.  ב ו,טז ועתה יהוה אלוהי ישראל, שמור לעבדך דויד אבי את אשר דיברת לו לאמור, לא-ייכרת לך איש מלפניי, יושב על-כיסא ישראל:  רק אם-ישמרו בניך את-דרכם, ללכת בתורתי, כאשר הלכת, לפניי.  ב ו,יז ועתה, יהוה אלוהי ישראל:  ייאמן, דברך, אשר דיברת, לעבדך לדויד.  ב ו,יח כי, האומנם, יישב אלוהים את-האדם, על-הארץ:  הנה שמיים ושמי השמיים, לא יכלכלוך--אף, כי-הבית הזה אשר בניתי.  ב ו,יט ופנית אל-תפילת עבדך, ואל-תחינתו--יהוה אלוהיי:  לשמוע אל-הרינה ואל-התפילה, אשר עבדך מתפלל לפניך.  ב ו,כ להיות עיניך פתוחות אל-הבית הזה, יומם ולילה--אל-המקום, אשר אמרת לשום שמך שם:  לשמוע, אל-התפילה, אשר יתפלל עבדך, אל-המקום הזה.  ב ו,כא ושמעת אל-תחנוני עבדך, ועמך ישראל, אשר יתפללו, אל-המקום הזה; ואתה תשמע ממקום שבתך, מן-השמיים--ושמעת, וסלחת.  ב ו,כב אם-יחטא איש לריעהו, ונשא-בו אלה להאלותו; ובא, אלה לפני מזבחך--בבית הזה.  ב ו,כג ואתה תשמע מן-השמיים, ועשית ושפטת את-עבדיך, להשיב לרשע, לתת דרכו בראשו; ולהצדיק צדיק, לתת לו כצדקתו.  {ס}  ב ו,כד ואם-יינגף עמך ישראל, לפני אויב--כי יחטאו-לך; ושבו והודו את-שמך, והתפללו והתחננו לפניך בבית הזה.  ב ו,כה ואתה, תשמע מן-השמיים, וסלחת, לחטאת עמך ישראל; והשבותם, אל-האדמה, אשר-נתת להם, ולאבותיהם.  {פ}

ב ו,כו בהיעצר השמיים ולא-יהיה מטר, כי יחטאו-לך; והתפללו אל-המקום הזה, והודו את-שמך--מחטאתם ישובון, כי תענם.  ב ו,כז ואתה תשמע השמיים, וסלחת לחטאת עבדיך ועמך ישראל--כי תורם אל-הדרך הטובה, אשר ילכו-בה; ונתת מטר על-ארצך, אשר-נתת לעמך לנחלה.  {ס}  ב ו,כח רעב כי-יהיה בארץ, דבר כי-יהיה שידפון ויירקון ארבה וחסיל כי יהיה, כי יצר-לו אויביו, בארץ שעריו:  כל-נגע, וכל-מחלה.  ב ו,כט כל-תפילה כל-תחינה, אשר יהיה לכל-האדם, ולכול, עמך ישראל--אשר יידעו, איש נגעו ומכאובו, ופרש כפיו, אל-הבית הזה.  ב ו,ל ואתה תשמע מן-השמיים מכון שבתך, וסלחת, ונתת לאיש ככל-דרכיו, אשר תדע את-לבבו:  כי אתה לבדך ידעת, את-לבב בני האדם.  ב ו,לא למען ייראוך, ללכת בדרכיך, כל-הימים, אשר-הם חיים על-פני האדמה--אשר נתת, לאבותינו.  {ס}  ב ו,לב וגם אל-הנוכרי, אשר לא מעמך ישראל הוא, ובא מארץ רחוקה למען שמך הגדול וידך החזקה, וזרועך הנטויה; ובאו והתפללו, אל-הבית הזה.  ב ו,לג ואתה תשמע מן-השמיים, ממכון שבתך, ועשית, ככול אשר-יקרא אליך הנוכרי:  למען יידעו כל-עמי הארץ את-שמך, וליראה אותך כעמך ישראל, ולדעת, כי-שמך נקרא על-הבית הזה אשר בניתי.  ב ו,לד כי-ייצא עמך למלחמה על-אויביו, בדרך אשר תשלחם; והתפללו אליך, דרך העיר הזאת אשר בחרת בה, והבית, אשר-בניתי לשמך.  ב ו,לה ושמעת, מן-השמיים, את-תפילתם, ואת-תחינתם; ועשית, משפטם.  ב ו,לו כי יחטאו-לך, כי אין אדם אשר לא-יחטא, ואנפת בם, ונתתם לפני אויב; ושבום שוביהם אל-ארץ רחוקה, או קרובה.  ב ו,לז והשיבו, אל-לבבם, בארץ, אשר נשבו-שם; ושבו והתחננו אליך, בארץ שביים לאמור, חטאנו העווינו, ורשענו.  ב ו,לח ושבו אליך, בכל-ליבם ובכל-נפשם, בארץ שביים, אשר-שבו אותם; והתפללו, דרך ארצם אשר נתת לאבותם, והעיר אשר בחרת, ולבית אשר-בניתי לשמך.  ב ו,לט ושמעת מן-השמיים ממכון שבתך, את-תפילתם ואת-תחינותיהם, ועשית, משפטם; וסלחת לעמך, אשר חטאו-לך.  ב ו,מ עתה אלוהיי, יהיו-נא עיניך פתוחות, ואוזניך, קשובות--לתפילת, המקום הזה.  {ס}  ב ו,מא ועתה, קומה יהוה אלוהים לנוחך--אתה, וארון עוזך; כוהניך יהוה אלוהים, ילבשו תשועה, וחסידיך, ישמחו בטוב.  ב ו,מב יהוה אלוהים, אל-תשב פני משיחך:  זוכרה, לחסדי דויד עבדך.  {פ}

ב ז,א וככלות שלמה, להתפלל, והאש ירדה מהשמיים, ותאכל העולה והזבחים; וכבוד יהוה, מלא את-הבית.  ב ז,ב ולא יכלו הכוהנים, לבוא אל-בית יהוה:  כי-מלא כבוד-יהוה, את-בית יהוה.  ב ז,ג וכול בני ישראל, רואים ברדת האש, וכבוד יהוה, על-הבית; ויכרעו אפיים ארצה על-הריצפה, וישתחוו, והודות ליהוה כי טוב, כי לעולם חסדו.  ב ז,ד והמלך, וכל-העם, זובחים זבח, לפני יהוה.  {ס}  ב ז,ה ויזבח המלך שלמה, את-זבח הבקר, עשרים ושניים אלף, וצאן מאה ועשרים אלף; ויחנכו את-בית האלוהים, המלך וכל-העם.  ב ז,ו והכוהנים על-משמרותם עומדים, והלויים בכלי-שיר יהוה אשר עשה דויד המלך להודות ליהוה כי-לעולם חסדו, בהלל דויד, בידם; והכוהנים מחצרים נגדם, וכל-ישראל עומדים.  {ס}  ב ז,ז ויקדש שלמה, את-תוך החצר אשר לפני בית-יהוה, כי-עשה שם העולות, ואת חלבי השלמים:  כי-מזבח הנחושת, אשר עשה שלמה, לא יכול להכיל את-העולה ואת-המנחה, ואת-החלבים.  ב ז,ח ויעש שלמה את-החג בעת ההיא שבעת ימים, וכל-ישראל עימו--קהל, גדול מאוד:  מלבוא חמת, עד-נחל מצריים.  ב ז,ט ויעשו ביום השמיני, עצרת:  כי חנוכת המזבח, עשו שבעת ימים, והחג, שבעת ימים.  ב ז,י וביום עשרים ושלושה לחודש השביעי, שילח את-העם לאוהליהם--שמחים, וטובי לב, על-הטובה אשר עשה יהוה לדויד ולשלמה, ולישראל עמו.  ב ז,יא ויכל שלמה את-בית יהוה, ואת-בית המלך; ואת כל-הבא על-לב שלמה, לעשות בבית-יהוה ובביתו--הצליח.  {פ}

ב ז,יב ויירא יהוה אל-שלמה, בלילה; ויאמר לו, שמעתי את-תפילתך, ובחרתי במקום הזה לי, לבית זבח.  ב ז,יג הן אעצור השמיים ולא-יהיה מטר, והן-אצווה על-חגב לאכול הארץ; ואם-אשלח דבר, בעמי.  ב ז,יד וייכנעו עמי אשר נקרא-שמי עליהם, ויתפללו ויבקשו פניי, וישובו, מדרכיהם הרעים--ואני, אשמע מן-השמיים, ואסלח לחטאתם, וארפא את-ארצם.  ב ז,טו עתה, עיניי יהיו פתוחות, ואוזניי, קשובות--לתפילת, המקום הזה.  ב ז,טז ועתה, בחרתי והקדשתי את-הבית הזה, להיות-שמי שם, עד-עולם; והיו עיניי וליבי שם, כל-הימים.  ב ז,יז ואתה אם-תלך לפניי, כאשר הלך דויד אביך, ולעשות, ככול אשר ציוויתיך; וחוקיי ומשפטיי, תשמור.  ב ז,יח והקימותי, את כיסא מלכותך:  כאשר כרתי, לדויד אביך לאמור, לא-ייכרת לך איש, מושל בישראל.  ב ז,יט ואם-תשובון אתם--ועזבתם חוקותיי ומצוותיי, אשר נתתי לפניכם; והלכתם, ועבודתם אלוהים אחרים, והשתחוויתם, להם.  ב ז,כ ונתשתים, מעל אדמתי אשר נתתי להם, ואת-הבית הזה אשר הקדשתי לשמי, אשליך מעל פניי; ואתננו למשל ולשנינה, בכל-העמים.  ב ז,כא והבית הזה אשר היה עליון, לכל-עובר עליו יישום; ואמר, במה עשה יהוה ככה, לארץ הזאת, ולבית הזה.  ב ז,כב ואמרו, על אשר עזבו את-יהוה אלוהי אבותיהם אשר הוציאם מארץ מצריים, ויחזיקו באלוהים אחרים, וישתחוו להם ויעבדום; על-כן הביא עליהם, את כל-הרעה הזאת.  {פ}

ב ח,א ויהי מקץ עשרים שנה, אשר בנה שלמה את-בית יהוה--ואת-ביתו.  ב ח,ב והערים, אשר נתן חורם לשלמה--בנה שלמה, אותם; ויושב שם, את-בני ישראל.  ב ח,ג וילך שלמה חמת צובה, ויחזק עליה.  ב ח,ד וייבן את-תדמור, במדבר, ואת כל-ערי המסכנות, אשר בנה בחמת.  ב ח,ה וייבן את-בית חורון, העליון, ואת-בית חורון, התחתון--ערי מצור, חומות דלתיים ובריח.  ב ח,ו ואת-בעלת, ואת כל-ערי המסכנות אשר היו לשלמה, ואת כל-ערי הרכב, ואת ערי הפרשים; ואת כל-חשק שלמה, אשר חשק לבנות בירושלים ובלבנון, ובכול, ארץ ממשלתו.  ב ח,ז כל-העם הנותר מן-החיתי והאמורי והפריזי, והחיווי והיבוסי, אשר לא מישראל, המה.  ב ח,ח מן-בניהם, אשר נותרו אחריהם בארץ, אשר לא-כילום, בני ישראל; ויעלם שלמה למס, עד היום הזה.  ב ח,ט ומן-בני, ישראל, אשר לא-נתן שלמה לעבדים, למלאכתו:  כי-המה אנשי מלחמה, ושרי שלישיו, ושרי רכבו, ופרשיו.  {פ}

ב ח,י ואלה שרי הניצבים אשר-למלך שלמה, חמישים ומאתיים, הרודים, בעם.  ב ח,יא ואת-בת-פרעה, העלה שלמה מעיר דויד, לבית, אשר בנה-לה:  כי אמר, לא-תשב אישה לי בבית דויד מלך-ישראל--כי-קודש המה, אשר-באה אליהם ארון יהוה.  {פ}

ב ח,יב אז העלה שלמה עולות, ליהוה, על מזבח יהוה, אשר בנה לפני האולם.  ב ח,יג ובדבר-יום ביום, להעלות כמצות משה, לשבתות ולחודשים, ולמועדות שלוש פעמים בשנה--בחג המצות ובחג השבועות, ובחג הסוכות.  ב ח,יד ויעמד כמשפט דויד-אביו את-מחלקות הכוהנים על-עבודתם, והלויים על-משמרותם להלל ולשרת נגד הכוהנים לדבר-יום ביומו, והשוערים במחלקותם, לשער ושער:  כי כן, מצות דויד איש-האלוהים.  ב ח,טו ולא סרו מצות המלך על-הכוהנים והלויים, לכל-דבר--ולאוצרות.  ב ח,טז ותיכון כל-מלאכת שלמה, עד-היום מוסד בית-יהוה ועד-כלותו:  שלם, בית יהוה.  {ס}  ב ח,יז אז הלך שלמה לעציון-גבר ואל-אילות, על-שפת הים--בארץ אדום.  ב ח,יח וישלח-לו חורם ביד-עבדיו אונייות, ועבדים יודעי ים, ויבואו עם-עבדי שלמה אופירה, ויקחו משם ארבע-מאות וחמישים כיכר זהב; ויביאו, אל-המלך שלמה.  {פ}

ב ט,א ומלכת-שבא, שמעה את-שמע שלמה, ותבוא לנסות את-שלמה בחידות בירושלים בחיל כבד מאוד וגמלים נושאים בשמים וזהב לרוב, ואבן יקרה; ותבוא, אל-שלמה, ותדבר עימו, את כל-אשר היה עם-לבבה.  ב ט,ב ויגד-לה שלמה, את-כל-דבריה; ולא-נעלם דבר משלמה, אשר לא הגיד לה.  ב ט,ג ותרא, מלכת-שבא, את, חכמת שלמה--והבית, אשר בנה.  ב ט,ד ומאכל שולחנו ומושב עבדיו ומעמד משרתיו ומלבושיהם, ומשקיו ומלבושיהם, ועלייתו, אשר יעלה בית יהוה; ולא-היה עוד בה, רוח.  ב ט,ה ותאמר, אל-המלך, אמת הדבר, אשר שמעתי בארצי--על-דבריך, ועל-חכמתך.  ב ט,ו ולא-האמנתי לדבריהם, עד אשר-באתי ותראינה עיניי, והנה לא הוגד-לי, חצי מרבית חכמתך:  יספת, על-השמועה אשר שמעתי.  ב ט,ז אשרי אנשיך, ואשרי עבדיך אלה--העומדים לפניך תמיד, ושומעים את-חכמתך.  ב ט,ח יהי יהוה אלוהיך, ברוך, אשר חפץ בך לתיתך על-כיסאו למלך, ליהוה אלוהיך:  באהבת אלוהיך את-ישראל, להעמידו לעולם, וייתנך עליהם למלך, לעשות משפט וצדקה.  ב ט,ט ותיתן למלך מאה ועשרים כיכר זהב, ובשמים לרוב מאוד--ואבן יקרה; ולא היה כבושם ההוא, אשר-נתנה מלכת-שבא למלך שלמה.  ב ט,י וגם-עבדי חורם ועבדי שלמה, אשר-הביאו זהב מאופיר--הביאו עצי אלגומים, ואבן יקרה.  ב ט,יא ויעש המלך את-עצי האלגומים מסילות לבית-יהוה, ולבית המלך, וכינורות ונבלים, לשרים; ולא-נראו כהם לפנים, בארץ יהודה.  ב ט,יב והמלך שלמה נתן למלכת-שבא, את-כל-חפצה אשר שאלה, מלבד, אשר-הביאה אל-המלך; ותהפוך ותלך לארצה, היא ועבדיה.  {פ}

ב ט,יג ויהי משקל הזהב, אשר-בא לשלמה בשנה אחת--שש מאות ושישים ושש, כיכרי זהב.  ב ט,יד לבד מאנשי התרים והסוחרים, מביאים; וכל-מלכי ערב ופחות הארץ, מביאים זהב וכסף לשלמה.  ב ט,טו ויעש המלך שלמה מאתיים צינה, זהב שחוט:  שש מאות זהב שחוט, יעלה על-הצינה האחת.  ב ט,טז ושלוש-מאות מגינים, זהב שחוט--שלוש מאות זהב, יעלה על-המגן האחת; וייתנם המלך, בבית יער הלבנון.  ב ט,יז ויעש המלך כיסא-שן, גדול; ויצפהו, זהב טהור.  ב ט,יח ושש מעלות לכיסא וכבש בזהב לכיסא, מואחזים, וידות מזה ומזה, על-מקום השבת; ושניים אריות, עומדים אצל הידות.  ב ט,יט ושנים עשר אריות, עומדים שם על-שש המעלות--מזה ומזה; לא-נעשה כן, לכל-ממלכה.  ב ט,כ וכול כלי משקה המלך שלמה, זהב, וכול כלי בית-יער הלבנון, זהב סגור:  אין כסף, נחשב בימי שלמה--למאומה.  ב ט,כא כי-אונייות למלך הולכות תרשיש, עם עבדי חורם:  אחת לשלוש שנים תבואנה אונייות תרשיש, נושאות זהב וכסף, שנהבים וקופים, ותוכיים.  {פ}

ב ט,כב ויגדל המלך שלמה, מכול מלכי הארץ--לעושר, וחכמה.  ב ט,כג וכול מלכי הארץ, מבקשים את-פני שלמה--לשמוע, את-חכמתו, אשר-נתן האלוהים, בליבו.  ב ט,כד והם מביאים איש מנחתו כלי כסף וכלי זהב ושלמות, נשק ובשמים, סוסים, ופרדים--דבר-שנה, בשנה.  {ס}  ב ט,כה ויהי לשלמה ארבעת אלפים אוריות סוסים, ומרכבות, ושנים-עשר אלף, פרשים; ויניחם בערי הרכב, ועם-המלך בירושלים.  ב ט,כו ויהי מושל, בכל-המלכים--מן-הנהר ועד-ארץ פלשתים, ועד גבול מצריים.  ב ט,כז וייתן המלך את-הכסף בירושלים, כאבנים; ואת הארזים, נתן כשקמים אשר-בשפילה--לרוב.  ב ט,כח ומוציאים סוסים ממצריים לשלמה, ומכל-הארצות.  ב ט,כט ושאר דברי שלמה, הראשונים והאחרונים--הלוא-הם כתובים, על-דברי נתן הנביא, ועל-נבואת אחייה השילוני ובחזות יעדו החוזה, על-ירובעם בן-נבט.  ב ט,ל וימלוך שלמה בירושלים על-כל-ישראל, ארבעים שנה.  ב ט,לא וישכב שלמה, עם-אבותיו, ויקברוהו, בעיר דויד אביו; וימלוך רחבעם בנו, תחתיו.  {פ}

ב י,א וילך רחבעם, שכמה:  כי שכם באו כל-ישראל, להמליך אותו.  ב י,ב ויהי כשמוע ירובעם בן-נבט, והוא במצריים, אשר ברח, מפני שלמה המלך--וישב ירובעם, ממצריים.  ב י,ג וישלחו, ויקראו-לו, ויבוא ירובעם, וכל-ישראל; וידברו, אל-רחבעם לאמור.  ב י,ד אביך, הקשה את-עולנו; ועתה הקל מעבודת אביך הקשה, ומעולו הכבד אשר-נתן עלינו--ונעבדך.  ב י,ה ויאמר אליהם, עוד שלושת ימים--ושובו אליי; וילך, העם.  {ס}  ב י,ו וייוועץ המלך רחבעם, את-הזקנים אשר-היו עומדים לפני שלמה אביו, בהיותו חי, לאמור:  איך אתם נועצים, להשיב לעם-הזה דבר.  ב י,ז וידברו אליו לאמור, אם-תהיה לטוב להעם הזה ורציתם, ודיברת אליהם, דברים טובים--והיו לך עבדים, כל-הימים.  ב י,ח ויעזוב את-עצת הזקנים, אשר יעצוהו; וייוועץ, את-הילדים אשר גדלו איתו, העומדים, לפניו.  ב י,ט ויאמר אליהם, מה אתם נועצים, ונשיב דבר, את-העם הזה:  אשר דיברו אליי, לאמור, הקל מן-העול, אשר-נתן אביך עלינו.  ב י,י וידברו איתו, הילדים אשר גדלו איתו לאמור, כה-תאמר לעם אשר-דיברו אליך לאמור אביך הכביד את-עולנו, ואתה הקל מעלינו:  כה תאמר אליהם, קוטוני עבה ממותני אבי.  ב י,יא ועתה, אבי העמיס עליכם עול כבד, ואני, אוסיף על-עולכם:  אבי, ייסר אתכם בשוטים, ואני, בעקרבים.  {פ}

ב י,יב ויבוא ירובעם וכל-העם אל-רחבעם, ביום השלישי, כאשר דיבר המלך לאמור, שובו אליי ביום השלישי.  ב י,יג ויענם המלך, קשה; ויעזוב המלך רחבעם, את עצת הזקנים.  ב י,יד וידבר אליהם, כעצת הילדים לאמור, אכביד את-עולכם, ואני אוסיף עליו:  אבי, ייסר אתכם בשוטים, ואני, בעקרבים.  ב י,טו ולא-שמע המלך, אל-העם:  כי-הייתה נסיבה, מעם האלוהים--למען הקים יהוה את-דברו אשר דיבר ביד אחייהו השלוני, אל-ירובעם בן-נבט.  ב י,טז וכל-ישראל, כי לא-שמע המלך להם, וישיבו העם את-המלך לאמור מה-לנו חלק בדויד ולא-נחלה בבן-ישי איש לאוהליך ישראל, עתה ראה ביתך דויד; וילך כל-ישראל, לאוהליו.  {ס}  ב י,יז ובני ישראל, היושבים בערי יהודה--וימלוך עליהם, רחבעם.  ב י,יח וישלח המלך רחבעם, את-הדורם אשר על-המס, וירגמו-בו בני-ישראל אבן, וימות;  {ס}  והמלך רחבעם, התאמץ לעלות במרכבה, לנוס, ירושלים.  {ס}  ב י,יט ויפשעו ישראל בבית דויד, עד היום הזה.  ב יא,א ויבוא רחבעם, ירושלים, ויקהל את-בית יהודה ובנימין מאה ושמונים אלף בחור, עושה מלחמה--להילחם, עם-ישראל, להשיב את-הממלכה, לרחבעם.  {פ}

ב יא,ב ויהי, דבר-יהוה, אל-שמעיהו איש-האלוהים, לאמור.  ב יא,ג אמור, אל-רחבעם בן-שלמה מלך יהודה--ואל, כל-ישראל, ביהודה ובנימין, לאמור.  ב יא,ד כה אמר יהוה לא-תעלו ולא-תילחמו עם-אחיכם, שובו איש לביתו--כי מאיתי נהיה, הדבר הזה; וישמעו את-דברי יהוה, וישובו מלכת אל-ירובעם.  {פ}

ב יא,ה ויישב רחבעם, בירושלים; וייבן ערים למצור, ביהודה.  ב יא,ו וייבן את-בית-לחם ואת-עיטם, ואת-תקוע.  ב יא,ז ואת-בית-צור ואת-שוכו, ואת-עדולם.  ב יא,ח ואת-גת ואת-מרשה, ואת-זיף.  ב יא,ט ואת-אדוריים ואת-לכיש, ואת-עזקה.  ב יא,י ואת-צורעה, ואת-איילון, ואת-חברון, אשר ביהודה ובבנימין:  ערי, מצורות.  ב יא,יא ויחזק, את-המצורות; וייתן בהם נגידים, ואוצרות מאכל ושמן ויין.  ב יא,יב ובכל-עיר ועיר צינות ורמחים, ויחזקם להרבה מאוד; ויהי-לו, יהודה ובנימין.  {ס}  ב יא,יג והכוהנים, והלויים, אשר, בכל-ישראל--התייצבו עליו, מכל-גבולם.  ב יא,יד כי-עזבו הלויים, את-מגרשיהם ואחוזתם, וילכו ליהודה, ולירושלים:  כי-הזניחם ירובעם ובניו, מכהן ליהוה.  ב יא,טו ויעמד-לו כוהנים, לבמות ולשעירים, ולעגלים, אשר עשה.  ב יא,טז ואחריהם, מכול שבטי ישראל, הנותנים את-לבבם, לבקש את-יהוה אלוהי ישראל--באו, ירושלים, לזבוח, ליהוה אלוהי אבותיהם.  ב יא,יז ויחזקו את-מלכות יהודה, ויאמצו את-רחבעם בן-שלמה לשנים שלוש:  כי הלכו, בדרך דויד ושלמה--לשנים שלוש.  ב יא,יח וייקח-לו רחבעם, אישה--את-מחלת, בת-ירימות בן-דויד:  אביהיל, בת-אליאב בן-ישי.  ב יא,יט ותלד לו, בנים--את-יעוש ואת-שמריה, ואת-זהם.  ב יא,כ ואחריה לקח, את-מעכה בת-אבשלום; ותלד לו, את-אבייה ואת-עתיי, ואת-זיזא, ואת-שלומית.  ב יא,כא ויאהב רחבעם את-מעכה בת-אבשלום, מכל-נשיו ופילגשיו--כי נשים שמונה-עשרה נשא, ופילגשים שישים; ויולד, עשרים ושמונה בנים--ושישים בנות.  ב יא,כב ויעמד לראש רחבעם את-אבייה בן-מעכה, לנגיד באחיו--כי, להמליכו.  ב יא,כג ויבן ויפרוץ מכל-בניו לכל-ארצות יהודה ובנימין, לכול ערי המצורות, וייתן להם המזון, לרוב; וישאל, המון נשים.  ב יב,א ויהי, כהכין מלכות רחבעם וכחזקתו, עזב, את-תורת יהוה; וכל-ישראל, עימו.  {פ}

ב יב,ב ויהי בשנה החמישית, למלך רחבעם, עלה שישק מלך-מצריים, על-ירושלים:  כי מעלו, ביהוה.  ב יב,ג באלף ומאתיים רכב, ובשישים אלף פרשים; ואין מספר, לעם אשר-באו עימו ממצריים--לובים סוכיים, וכושים.  ב יב,ד וילכוד את-ערי המצורות, אשר ליהודה; ויבוא, עד-ירושלים.  {ס}  ב יב,ה ושמעיה הנביא, בא אל-רחבעם, ושרי יהודה, אשר-נאספו אל-ירושלים מפני שישק; ויאמר להם כה-אמר יהוה, אתם עזבתם אותי, ואף-אני עזבתי אתכם, ביד-שישק.  ב יב,ו וייכנעו שרי-ישראל, והמלך; ויאמרו, צדיק יהוה.  ב יב,ז ובראות יהוה כי נכנעו, היה דבר-יהוה אל-שמעיה לאמור נכנעו לא אשחיתם; ונתתי להם כמעט לפליטה, ולא-תיתך חמתי בירושלים ביד-שישק.  ב יב,ח כי יהיו-לו, לעבדים; ויידעו, עבודתי, ועבודת, ממלכות הארצות.  {ס}  ב יב,ט ויעל שישק מלך-מצריים, על-ירושלים, וייקח את-אוצרות בית-יהוה ואת-אוצרות בית המלך, את-הכול לקח; וייקח את-מגיני הזהב, אשר עשה שלמה.  ב יב,י ויעש המלך רחבעם תחתיהם, מגיני נחושת; והפקיד, על-יד שרי הרצים, השומרים, פתח בית המלך.  ב יב,יא ויהי מדי-בוא המלך, בית יהוה, באו הרצים ונשאום, והשיבום אל-תא הרצים.  ב יב,יב ובהיכנעו, שב ממנו אף-יהוה, ולא להשחית, לכלה; וגם, ביהודה, היה, דברים טובים.  {ס}  ב יב,יג ויתחזק המלך רחבעם, בירושלים--וימלוך:  כי בן-ארבעים ואחת שנה רחבעם במולכו ושבע עשרה שנה מלך בירושלים, העיר אשר-בחר יהוה לשום את-שמו שם מכול שבטי ישראל, ושם אימו, נעמה העמונית.  ב יב,יד ויעש, הרע:  כי לא הכין ליבו, לדרוש את-יהוה.  {ס}  ב יב,טו ודברי רחבעם, הראשונים והאחרונים--הלוא-הם כתובים בדברי שמעיה הנביא ועידוא החוזה, להתייחש; ומלחמות רחבעם וירובעם, כל-הימים.  ב יב,טז וישכב רחבעם עם-אבותיו, וייקבר בעיר דויד; וימלוך אבייה בנו, תחתיו.  {פ}

ב יג,א בשנת שמונה עשרה, למלך ירובעם; וימלוך אבייה, על-יהודה.  ב יג,ב שלוש שנים, מלך בירושלים, ושם אימו, מיכיהו בת-אוריאל מן-גבעה; ומלחמה הייתה בין אבייה, ובין ירובעם.  ב יג,ג ויאסור אבייה את-המלחמה, בחיל גיבורי מלחמה, ארבע-מאות אלף, איש בחור;  {ס}  וירובעם, ערך עימו מלחמה, בשמונה מאות אלף איש בחור, גיבור חיל.  {ס}  ב יג,ד ויקם אבייה, מעל להר צמריים, אשר, בהר אפריים; ויאמר, שמעוני ירובעם וכל-ישראל.  ב יג,ה הלוא לכם, לדעת, כי יהוה אלוהי ישראל נתן ממלכה לדויד על-ישראל, לעולם:  לו ולבניו, ברית מלח.  {פ}

ב יג,ו ויקם ירובעם בן-נבט, עבד שלמה בן-דויד; וימרוד, על-אדוניו.  ב יג,ז וייקבצו עליו, אנשים ריקים בני בלייעל, ויתאמצו, על-רחבעם בן-שלמה; ורחבעם, היה נער ורך-לבב, ולא התחזק, לפניהם.  ב יג,ח ועתה אתם אומרים, להתחזק לפני ממלכת יהוה, ביד, בני דויד; ואתם, המון רב, ועימכם עגלי זהב, אשר עשה לכם ירובעם לאלוהים.  ב יג,ט הלוא הדחתם את-כוהני יהוה, את-בני אהרון והלויים; ותעשו לכם כוהנים, כעמי הארצות--כל-הבא למלא ידו בפר בן-בקר ואילים שבעה, והיה כוהן ללא אלוהים.  {ס}  ב יג,י ואנחנו יהוה אלוהינו, ולא עזבנוהו; וכוהנים משרתים ליהוה, בני אהרון, והלויים, במלאכת.  ב יג,יא ומקטירים ליהוה עולות בבוקר-בבוקר ובערב-בערב וקטורת-סמים ומערכת לחם על-השולחן הטהור, ומנורת הזהב ונרותיה לבער בערב בערב--כי-שומרים אנחנו, את-משמרת יהוה אלוהינו; ואתם, עזבתם אותו.  ב יג,יב והנה עימנו בראש האלוהים וכוהניו, וחצוצרות התרועה--להריע עליכם; בני ישראל, אל-תילחמו עם-יהוה אלוהי-אבותיכם--כי-לא תצליחו.  ב יג,יג וירובעם, הסב את-המארב, לבוא, מאחריהם; ויהיו לפני יהודה, והמארב מאחריהם.  ב יג,יד ויפנו יהודה, והנה להם המלחמה פנים ואחור, ויצעקו, ליהוה; והכוהנים, מחצרים בחצוצרות.  ב יג,טו ויריעו, איש יהודה; ויהי, בהריע איש יהודה, והאלוהים נגף את-ירובעם וכל-ישראל, לפני אבייה ויהודה.  ב יג,טז וינוסו בני-ישראל, מפני יהודה; וייתנם אלוהים, בידם.  ב יג,יז ויכו בהם אבייה ועמו, מכה רבה; וייפלו חללים מישראל, חמש-מאות אלף איש בחור.  ב יג,יח וייכנעו בני-ישראל, בעת ההיא; ויאמצו, בני יהודה, כי נשענו, על-יהוה אלוהי אבותיהם.  ב יג,יט וירדוף אבייה, אחרי ירובעם, וילכוד ממנו ערים, את-בית-אל ואת-בנותיה ואת-ישנה ואת-בנותיה; ואת-עפריין, ובנותיה.  ב יג,כ ולא-עצר כוח-ירובעם עוד, בימי אבייהו; וייגפהו יהוה, וימות.  {פ}

ב יג,כא ויתחזק אבייהו--ויישא-לו, נשים ארבע עשרה; ויולד, עשרים ושניים בנים, ושש עשרה, בנות.  ב יג,כב ויתר דברי אבייה, ודרכיו ודבריו--כתובים, במדרש הנביא עידוא.  ב יג,כג וישכב אבייה עם-אבותיו, ויקברו אותו בעיר דויד, וימלוך אסא בנו, תחתיו; בימיו שקטה הארץ, עשר שנים.  {פ}

ב יד,א ויעש אסא הטוב והישר, בעיני יהוה אלוהיו.  ב יד,ב ויסר את-מזבחות הנכר, והבמות; וישבר, את-המצבות, ויגדע, את-האשרים.  ב יד,ג ויאמר, ליהודה, לדרוש, את-יהוה אלוהי אבותיהם--ולעשות, התורה והמצוה.  ב יד,ד ויסר מכל-ערי יהודה, את-הבמות ואת-החמנים; ותשקוט הממלכה, לפניו.  ב יד,ה וייבן ערי מצורה, ביהודה:  כי-שקטה הארץ, ואין-עימו מלחמה בשנים האלה--כי-הניח יהוה, לו.  ב יד,ו ויאמר ליהודה נבנה את-הערים האלה, ונסב חומה ומגדלים דלתיים ובריחים, עודנו הארץ לפנינו כי דרשנו את-יהוה אלוהינו, דרשנו וינח לנו מסביב; ויבנו, ויצליחו.  {פ}

ב יד,ז ויהי לאסא, חיל נושא צינה ורומח, מיהודה שלוש מאות אלף,  {ס}  ומבנימין נושאי מגן ודורכי קשת מאתיים ושמונים אלף:  כל-אלה, גיבורי חיל.  ב יד,ח וייצא אליהם זרח הכושי, בחיל אלף אלפים, ומרכבות, שלוש מאות; ויבוא, עד-מרשה.  ב יד,ט וייצא אסא, לפניו; ויערכו, מלחמה, בגיא צפתה, למרשה.  ב יד,י ויקרא אסא אל-יהוה אלוהיו, ויאמר, יהוה אין-עימך לעזור בין רב לאין כוח, עוזרנו יהוה אלוהינו כי-עליך נשענו ובשמך באנו על-ההמון הזה:  יהוה אלוהינו אתה, אל-יעצור עימך אנוש.  {ס}  ב יד,יא וייגוף יהוה את-הכושים, לפני אסא ולפני יהודה; וינוסו, הכושים.  ב יד,יב וירדפם אסא והעם אשר-עימו, עד-לגרר, וייפול מכושים לאין להם מחיה, כי-נשברו לפני-יהוה ולפני מחנהו; וישאו שלל, הרבה מאוד.  ב יד,יג ויכו, את כל-הערים סביבות גרר--כי-היה פחד-יהוה, עליהם; ויבוזו, את-כל-הערים, כי-ביזה רבה, הייתה בהם.  ב יד,יד וגם-אוהלי מקנה, הכו; וישבו צאן לרוב וגמלים, וישובו ירושלים.  {ס}  ב טו,א ועזריהו, בן-עודד, הייתה עליו, רוח אלוהים.  ב טו,ב וייצא, לפני אסא, ויאמר לו, שמעוני אסא וכל-יהודה ובנימין:  יהוה עימכם, בהיותכם עימו, ואם-תדרשוהו יימצא לכם, ואם-תעזבוהו יעזוב אתכם.  {ס}  ב טו,ג וימים רבים, לישראל:  ללא אלוהי אמת, וללא כוהן מורה--וללא תורה.  ב טו,ד וישב, בצר-לו, על-יהוה, אלוהי ישראל; ויבקשוהו, ויימצא להם.  ב טו,ה ובעיתים ההם, אין שלום ליוצא ולבא:  כי מהומות רבות, על כל-יושבי הארצות.  ב טו,ו וכותתו גוי-בגוי, ועיר בעיר:  כי-אלוהים הממם, בכל-צרה.  ב טו,ז ואתם חזקו, ואל-ירפו ידיכם:  כי יש שכר, לפעולתכם.  {ס}  ב טו,ח וכשמוע אסא הדברים האלה, והנבואה עודד הנביא, התחזק ויעבר השיקוצים מכל-ארץ יהודה ובנימין, ומן-הערים אשר לכד מהר אפריים; ויחדש, את-מזבח יהוה, אשר, לפני אולם יהוה.  ב טו,ט ויקבוץ, את-כל-יהודה ובנימין, והגרים עימהם, מאפריים ומנשה ומשמעון:  כי-נפלו עליו מישראל, לרוב, בראותם, כי-יהוה אלוהיו עימו.  {פ}

ב טו,י וייקבצו ירושלים, בחודש השלישי, לשנת חמש-עשרה, למלכות אסא.  ב טו,יא ויזבחו ליהוה ביום ההוא, מן-השלל הביאו:  בקר שבע מאות, וצאן שבעת אלפים.  ב טו,יב ויבואו בברית--לדרוש, את-יהוה אלוהי אבותיהם:  בכל-לבבם, ובכל-נפשם.  ב טו,יג וכול אשר לא-ידרוש ליהוה אלוהי-ישראל, יומת--למן-קטון, ועד-גדול, למאיש, ועד-אישה.  ב טו,יד ויישבעו, ליהוה, בקול גדול, ובתרועה--ובחצוצרות, ובשופרות.  ב טו,טו וישמחו כל-יהודה על-השבועה, כי בכל-לבבם נשבעו, ובכל-רצונם ביקשוהו, ויימצא להם; וינח יהוה להם, מסביב.  ב טו,טז וגם-מעכה אם אסא המלך, הסירה מגבירה, אשר-עשתה לאשרה, מפלצת; ויכרות אסא, את-מפלצתה, וידק, וישרוף בנחל קדרון.  ב טו,יז והבמות--לא-סרו, מישראל:  רק לבב-אסא היה שלם, כל-ימיו.  ב טו,יח ויבא את-קודשי אביו, וקודשיו--בית האלוהים:  כסף וזהב, וכלים.  ב טו,יט ומלחמה, לא הייתה, עד שנת-שלושים וחמש, למלכות אסא.  {פ}

ב טז,א בשנת שלושים ושש, למלכות אסא, עלה בעשא מלך-ישראל על-יהודה, וייבן את-הרמה--לבלתי, תת יוצא ובא, לאסא, מלך יהודה.  ב טז,ב ויוצא אסא כסף וזהב, מאוצרות בית יהוה--ובית המלך; וישלח, אל-בן-הדד מלך ארם, היושב בדרמשק, לאמור.  ב טז,ג ברית ביני ובינך, ובין אבי ובין אביך:  הנה שלחתי לך, כסף וזהב--לך הפר בריתך את-בעשא מלך ישראל, ויעלה מעליי.  ב טז,ד וישמע בן-הדד אל-המלך אסא, וישלח את-שרי החיילים אשר-לו אל-ערי ישראל, ויכו את-עיון ואת-דן, ואת אביל מים; ואת כל-מסכנות, ערי נפתלי.  ב טז,ה ויהי, כשמוע בעשא, ויחדל, מבנות את-הרמה; וישבת, את-מלאכתו.  {ס}  ב טז,ו ואסא המלך, לקח את-כל-יהודה, וישאו את-אבני הרמה ואת-עציה, אשר בנה בעשא; וייבן בהם, את-גבע ואת-המצפה.  {ס}  ב טז,ז ובעת ההיא, בא חנני הרואה, אל-אסא, מלך יהודה; ויאמר אליו, בהישענך על-מלך ארם ולא נשענת על-יהוה אלוהיך, על-כן נמלט חיל מלך-ארם, מידך.  ב טז,ח הלוא הכושים והלובים, היו לחיל לרוב לרכב ולפרשים--להרבה מאוד; ובהישענך על-יהוה, נתנם בידך.  ב טז,ט כי יהוה, עיניו משוטטות בכל-הארץ להתחזק עם-לבבם שלם אליו--נסכלת על-זאת:  כי מעתה, יש עימך מלחמות.  ב טז,י ויכעס אסא אל-הרואה, וייתנהו בית המהפכת--כי-בזעף עימו, על-זאת; וירצץ אסא מן-העם, בעת ההיא.  ב טז,יא והנה דברי אסא, הראשונים והאחרונים--הנם כתובים על-ספר המלכים, ליהודה וישראל.  ב טז,יב ויחלה אסא בשנת שלושים ותשע למלכותו ברגליו, עד-למעלה חולייו; וגם-בחולייו לא-דרש את-יהוה, כי ברופאים.  ב טז,יג וישכב אסא, עם-אבותיו; וימת, בשנת ארבעים ואחת למולכו.  ב טז,יד ויקברוהו בקברותיו, אשר כרה-לו בעיר דויד, וישכיבוהו במשכב אשר מילא בשמים וזנים, מרוקחים במרקחת מעשה; וישרפו-לו שריפה, גדולה עד-למאוד.  {פ}

ב יז,א וימלוך יהושפט בנו, תחתיו; ויתחזק, על-ישראל.  ב יז,ב וייתן-חיל--בכל-ערי יהודה, הבצורות; וייתן נציבים, בארץ יהודה, ובערי אפריים, אשר לכד אסא אביו.  ב יז,ג ויהי יהוה, עם-יהושפט:  כי הלך, בדרכי דויד אביו הראשונים, ולא דרש, לבעלים.  ב יז,ד כי לאלוהי אביו, דרש, ובמצוותיו, הלך; ולא, כמעשה ישראל.  ב יז,ה ויכן יהוה את-הממלכה בידו, וייתנו כל-יהודה מנחה ליהושפט; ויהי-לו עושר-וכבוד, לרוב.  ב יז,ו ויגבה ליבו, בדרכי יהוה; ועוד, הסיר את-הבמות ואת-האשרים--מיהודה.  {פ}

ב יז,ז ובשנת שלוש למולכו, שלח לשריו לבן-חיל ולעובדיה ולזכריה, ולנתנאל, ולמיכיהו--ללמד, בערי יהודה.  ב יז,ח ועימהם הלויים, שמעיהו ונתניהו וזבדיהו ועשהאל ושמירמות ויהונתן ואדונייהו וטובייהו וטוב אדונייה--הלויים; ועימהם אלישמע ויהורם, הכוהנים.  ב יז,ט וילמדו, ביהודה, ועימהם, ספר תורת יהוה; ויסובו בכל-ערי יהודה, וילמדו בעם.  ב יז,י ויהי פחד יהוה, על כל-ממלכות הארצות, אשר, סביבות יהודה; ולא נלחמו, עם-יהושפט.  ב יז,יא ומן-פלשתים, מביאים ליהושפט מנחה--וכסף משא; גם הערביאים, מביאים לו צאן, אילים שבעת אלפים ושבע מאות, ותיישים שבעת אלפים ושבע מאות.  {פ}

ב יז,יב ויהי יהושפט הולך וגדל, עד-למעלה; וייבן ביהודה בירנייות, וערי מסכנות.  ב יז,יג ומלאכה רבה היה לו, בערי יהודה; ואנשי מלחמה גיבורי חיל, בירושלים.  ב יז,יד ואלה פקודתם, לבית אבותיהם:  ליהודה, שרי אלפים--  {ס}  עדנה השר, ועימו גיבורי חיל שלוש מאות אלף.  {ס}  ב יז,טו ועל-ידו, יהוחנן השר; ועימו, מאתיים ושמונים אלף.  {ס}  ב יז,טז ועל-ידו עמסיה בן-זכרי, המתנדב ליהוה; ועימו מאתיים אלף, גיבור חיל.  {ס}  ב יז,יז ומן-בנימין--גיבור חיל, אלידע; ועימו נושקי-קשת ומגן, מאתיים אלף.  {ס}  ב יז,יח ועל-ידו, יהוזבד; ועימו מאה-ושמונים אלף, חלוצי צבא.  {ס}  ב יז,יט אלה, המשרתים את-המלך:  מלבד אשר-נתן המלך, בערי המבצר--בכל-יהודה.  {פ}

ב יח,א ויהי ליהושפט עושר וכבוד, לרוב; ויתחתן, לאחאב.  ב יח,ב ויירד לקץ שנים אל-אחאב, לשומרון, ויזבח-לו אחאב צאן ובקר לרוב, ולעם אשר עימו; ויסיתהו, לעלות אל-רמות גלעד.  ב יח,ג ויאמר אחאב מלך-ישראל, אל-יהושפט מלך יהודה, התלך עימי, רמות גלעד; ויאמר לו, כמוני כמוך וכעמך עמי--ועימך, במלחמה.  ב יח,ד ויאמר יהושפט, אל-מלך ישראל:  דרוש-נא כיום, את-דבר יהוה.  ב יח,ה ויקבוץ מלך-ישראל את-הנביאים, ארבע מאות איש, ויאמר אליהם הנלך אל-רמות גלעד למלחמה, אם-אחדל; ויאמרו עלה, וייתן האלוהים ביד המלך.  ב יח,ו ויאמר, יהושפט, האין פה נביא ליהוה, עוד; ונדרשה, מאותו.  ב יח,ז ויאמר מלך-ישראל אל-יהושפט עוד איש-אחד לדרוש את-יהוה מאותו ואני שנאתיהו, כי-איננו מתנבא עליי לטובה כי כל-ימיו לרעה--הוא, מיכיהו בן-ימלא; ויאמר, יהושפט, אל-יאמר המלך, כן.  ב יח,ח ויקרא מלך ישראל, אל-סריס אחד; ויאמר, מהר מיכיהו בן-ימלא.  ב יח,ט ומלך ישראל ויהושפט מלך-יהודה יושבים איש על-כיסאו מלובשים בגדים, ויושבים בגורן--פתח, שער שומרון; וכל-הנביאים--מתנבאים, לפניהם.  ב יח,י ויעש לו צדקייהו בן-כנענה, קרני ברזל; ויאמר כה-אמר יהוה, באלה תנגח את-ארם עד-כלותם.  ב יח,יא וכל-הנביאים--ניבאים כן, לאמור:  עלה רמות גלעד, והצלח, ונתן יהוה, ביד המלך.  ב יח,יב והמלאך אשר-הלך לקרוא למיכיהו, דיבר אליו לאמור, הנה דברי הנביאים פה-אחד טוב, אל-המלך; ויהי-נא דברך כאחד מהם, ודיברת טוב.  ב יח,יג ויאמר, מיכיהו:  חי-יהוה--כי את-אשר-יאמר אלוהיי, אותו אדבר.  ב יח,יד ויבוא, אל-המלך, ויאמר המלך אליו מיכה הנלך אל-רמות גלעד למלחמה, אם-אחדל; ויאמר עלו והצליחו, ויינתנו בידכם.  ב יח,טו ויאמר אליו המלך, עד-כמה פעמים אני משביעך:  אשר לא-תדבר אליי, רק-אמת--בשם יהוה.  ב יח,טז ויאמר, ראיתי את-כל-ישראל נפוצים על-ההרים--כצאן, אשר אין-להן רועה; ויאמר יהוה לא-אדונים לאלה, ישובו איש-לביתו בשלום.  ב יח,יז ויאמר מלך-ישראל, אל-יהושפט:  הלוא אמרתי אליך, לא-יתנבא עליי טוב כי אם-לרע.  {ס}  ב יח,יח ויאמר, לכן שמעו דבר-יהוה:  ראיתי את-יהוה, יושב על-כיסאו, וכל-צבא השמיים עומדים, על-ימינו ושמאלו.  ב יח,יט ויאמר יהוה, מי יפתה את-אחאב מלך-ישראל, ויעל, וייפול ברמות גלעד; ויאמר--זה אומר ככה, וזה אומר ככה.  ב יח,כ וייצא הרוח, ויעמוד לפני יהוה, ויאמר, אני אפתנו:  ויאמר יהוה אליו, במה.  ב יח,כא ויאמר, אצא והייתי לרוח שקר, בפי, כל-נביאיו; ויאמר, תפתה וגם-תוכל--צא, ועשה-כן.  ב יח,כב ועתה, הנה נתן יהוה רוח שקר, בפי, נביאיך אלה; ויהוה, דיבר עליך רעה.  {ס}  ב יח,כג וייגש צדקייהו בן-כנענה, ויך את-מיכיהו על-הלחי; ויאמר, אי זה הדרך עבר רוח-יהוה מאיתי--לדבר אותך.  ב יח,כד ויאמר מיכיהו, הנך רואה ביום ההוא, אשר תבוא חדר בחדר, להיחבא.  ב יח,כה ויאמר, מלך ישראל, קחו את-מיכיהו, והשיבוהו אל-אמון שר-העיר--ואל-יואש, בן-המלך.  ב יח,כו ואמרתם, כה אמר המלך, שימו זה, בית הכלא; והאכילוהו לחם לחץ, ומים לחץ, עד, שובי בשלום.  ב יח,כז ויאמר מיכיהו--אם-שוב תשוב בשלום, לא-דיבר יהוה בי; ויאמר, שמעו עמים כולם.  ב יח,כח ויעל מלך-ישראל ויהושפט מלך-יהודה, אל-רמות גלעד.  ב יח,כט ויאמר מלך ישראל אל-יהושפט, התחפש ובוא במלחמה, ואתה, לבש בגדיך; ויתחפש מלך ישראל, ויבואו במלחמה.  ב יח,ל ומלך ארם ציווה את-שרי הרכב אשר-לו, לאמור, לא תילחמו, את-הקטון את-הגדול:  כי אם-את-מלך ישראל, לבדו.  ב יח,לא ויהי כראות שרי הרכב את-יהושפט, והמה אמרו מלך ישראל הוא, ויסובו עליו, להילחם; ויזעק יהושפט ויהוה עזרו, ויסיתם אלוהים ממנו.  ב יח,לב ויהי, כראות שרי הרכב, כי לא-היה, מלך ישראל--וישובו, מאחריו.  ב יח,לג ואיש, משך בקשת לתומו, ויך את-מלך ישראל, בין הדבקים ובין השריין; ויאמר לרכב, הפוך ידך והוצאתני מן-המחנה--כי הוחליתי.  ב יח,לד ותעל המלחמה, ביום ההוא, ומלך ישראל היה מעמיד במרכבה נוכח ארם, עד-הערב; וימת, לעת בוא השמש.  ב יט,א וישב יהושפט מלך-יהודה אל-ביתו, בשלום--לירושלים.  {ס}  ב יט,ב וייצא אל-פניו, יהוא בן-חנני החוזה, ויאמר אל-המלך יהושפט, הלרשע לעזור ולשונאי יהוה תאהב:  ובזאת עליך קצף, מלפני יהוה.  ב יט,ג אבל, דברים טובים נמצאו עימך:  כי-ביערת האשרות מן-הארץ, והכינות לבבך לדרוש האלוהים.  ב יט,ד ויישב יהושפט, בירושלים; וישב וייצא בעם, מבאר שבע עד-הר אפריים, וישיבם, אל-יהוה אלוהי אבותיהם.  ב יט,ה ויעמד שופטים בארץ, בכל-ערי יהודה הבצורות--לעיר ועיר.  ב יט,ו ויאמר אל-השופטים, ראו מה-אתם עושים--כי לא לאדם תשפטו, כי ליהוה; ועימכם, בדבר משפט.  ב יט,ז ועתה, יהי פחד-יהוה עליכם:  שמרו ועשו--כי-אין עם-יהוה אלוהינו עוולה ומשוא פנים, ומיקח-שוחד.  ב יט,ח וגם בירושלים העמיד יהושפט מן-הלויים והכוהנים, ומראשי האבות לישראל, למשפט יהוה, ולריב; וישובו, ירושלים.  ב יט,ט ויצו עליהם, לאמור:  כה תעשון ביראת יהוה, באמונה ובלבב שלם.  ב יט,י וכל-ריב אשר-יבוא עליכם מאחיכם היושבים בעריהם, בין-דם לדם בין-תורה למצוה לחוקים ולמשפטים, והזהרתם אותם, ולא יאשמו ליהוה והיה-קצף עליכם ועל-אחיכם:  כה תעשון, ולא תאשמו.  ב יט,יא והנה אמריהו כוהן הראש עליכם לכול דבר-יהוה, וזבדיהו בן-ישמעאל הנגיד לבית-יהודה לכול דבר-המלך, ושוטרים הלויים, לפניכם:  חזקו ועשו, ויהי יהוה עם-הטוב.  {פ}

ב כ,א ויהי אחרי-כן באו בני-מואב ובני עמון ועימהם מהעמונים, על-יהושפט--למלחמה.  ב כ,ב ויבואו, ויגידו ליהושפט לאמור, בא עליך המון רב מעבר לים, מארם; והנם בחצצון תמר, היא עין גדי.  ב כ,ג ויירא, וייתן יהושפט את-פניו לדרוש ליהוה; ויקרא-צום, על-כל-יהודה.  ב כ,ד וייקבצו יהודה, לבקש מיהוה; גם מכל-ערי יהודה, באו לבקש את-יהוה.  ב כ,ה ויעמוד יהושפט, בקהל יהודה וירושלים--בבית יהוה:  לפני, החצר החדשה.  ב כ,ו ויאמר, יהוה אלוהי אבותינו הלוא אתה-הוא אלוהים בשמיים, ואתה מושל, בכול ממלכות הגויים; ובידך כוח וגבורה, ואין עימך להתייצב.  ב כ,ז הלוא אתה אלוהינו, הורשת את-יושבי הארץ הזאת, מלפני, עמך ישראל; ותיתנה, לזרע אברהם אוהבך--לעולם.  ב כ,ח ויישבו-בה; ויבנו לך בה מקדש, לשמך לאמור.  ב כ,ט אם-תבוא עלינו רעה, חרב שפוט ודבר ורעב, נעמדה לפני הבית הזה ולפניך, כי שמך בבית הזה; ונזעק אליך מצרתנו, ותשמע ותושיע.  ב כ,י ועתה הנה בני-עמון ומואב והר-שעיר, אשר לא-נתת לישראל לבוא בהם, בבואם, מארץ מצריים:  כי סרו מעליהם, ולא השמידום.  ב כ,יא והנה-הם--גומלים, עלינו:  לבוא, לגרשנו, מירושתך, אשר הורשתנו.  ב כ,יב אלוהינו, הלוא תשפוט-בם, כי אין בנו כוח, לפני ההמון הרב הזה הבא עלינו; ואנחנו, לא נדע מה-נעשה--כי עליך, עינינו.  ב כ,יג וכל-יהודה--עומדים, לפני יהוה; גם-טפם, נשיהם ובניהם.  {ס}  ב כ,יד ויחזיאל בן-זכריהו בן-בניה בן-יעיאל בן-מתניה, הלוי--מן-בני אסף:  הייתה עליו רוח יהוה, בתוך הקהל.  ב כ,טו ויאמר, הקשיבו כל-יהודה ויושבי ירושלים, והמלך, יהושפט:  כה-אמר יהוה לכם, אתם אל-תיראו ואל-תיחתו מפני ההמון הרב הזה--כי לא לכם המלחמה, כי לאלוהים.  ב כ,טז מחר רדו עליהם, הנם עולים במעלה הציץ; ומצאתם אותם בסוף הנחל, פני מדבר ירואל.  ב כ,יז לא לכם, להילחם בזאת:  התייצבו עמדו וראו את-ישועת יהוה עימכם יהודה וירושלים, אל-תיראו ואל-תיחתו--מחר צאו לפניהם, ויהוה עימכם.  ב כ,יח וייקוד יהושפט אפיים, ארצה; וכל-יהודה ויושבי ירושלים, נפלו לפני יהוה, להשתחוות, ליהוה.  ב כ,יט ויקומו הלויים מן-בני הקהתים, ומן-בני הקורחים--להלל, ליהוה אלוהי ישראל, בקול גדול, למעלה.  ב כ,כ וישכימו בבוקר, וייצאו למדבר תקוע; ובצאתם עמד יהושפט, ויאמר שמעוני יהודה ויושבי ירושלים--האמינו ביהוה אלוהיכם ותיאמנו, האמינו בנביאיו והצליחו.  ב כ,כא וייוועץ, אל-העם, ויעמד משוררים ליהוה, ומהללים להדרת-קודש--בצאת, לפני החלוץ, ואומרים הודו ליהוה, כי לעולם חסדו.  ב כ,כב ובעת החלו ברינה ותהילה, נתן יהוה מארבים על-בני עמון מואב והר-שעיר הבאים ליהודה--ויינגפו.  ב כ,כג ויעמדו בני עמון ומואב, על-יושבי הר-שעיר--להחרים ולהשמיד; וככלותם ביושבי שעיר, עזרו איש-בריעהו למשחית.  ב כ,כד ויהודה בא על-המצפה, למדבר; ויפנו, אל-ההמון, והנם פגרים נופלים ארצה, ואין פליטה.  ב כ,כה ויבוא יהושפט ועמו, לבוז את-שללם, וימצאו בהם לרוב ורכוש ופגרים וכלי חמודות, וינצלו להם לאין משא; ויהיו ימים שלושה, בוזזים את-השלל--כי רב-הוא.  ב כ,כו וביום הרביעי, נקהלו לעמק ברכה--כי-שם, בירכו את-יהוה; על-כן קראו את-שם המקום ההוא, עמק ברכה--עד-היום.  ב כ,כז וישובו כל-איש יהודה וירושלים, ויהושפט בראשם, לשוב אל-ירושלים, בשמחה:  כי-שימחם יהוה, מאויביהם.  ב כ,כח ויבואו, ירושלים, בנבלים ובכינורות, ובחצוצרות--אל-בית, יהוה.  ב כ,כט ויהי פחד אלוהים, על כל-ממלכות הארצות:  בשומעם--כי נלחם יהוה, עם אויבי ישראל.  ב כ,ל ותשקוט, מלכות יהושפט; וינח לו אלוהיו, מסביב.  {פ}

ב כ,לא וימלוך יהושפט, על-יהודה--בן-שלושים וחמש שנה במולכו, ועשרים וחמש שנה מלך בירושלים, ושם אימו, עזובה בת-שלחי.  ב כ,לב וילך, בדרך אביו אסא--ולא-סר ממנה:  לעשות הישר, בעיני יהוה.  ב כ,לג אך הבמות, לא-סרו; ועוד העם לא-הכינו לבבם, לאלוהי אבותיהם.  ב כ,לד ויתר דברי יהושפט, הראשונים והאחרונים--הנם כתובים, בדברי יהוא בן-חנני, אשר הועלה, על-ספר מלכי ישראל.  ב כ,לה ואחרי כן, אתחבר יהושפט מלך-יהודה, עם, אחזיה מלך-ישראל; הוא, הרשיע לעשות.  ב כ,לו ויחברהו עימו, לעשות אונייות ללכת תרשיש; ויעשו אונייות, בעציון גבר.  ב כ,לז ויתנבא אליעזר בן-דודווהו, ממרשה, על-יהושפט, לאמור:  כהתחברך עם-אחזיהו, פרץ יהוה את-מעשיך, ויישברו אונייות, ולא עצרו ללכת אל-תרשיש.  ב כא,א וישכב יהושפט עם-אבותיו, וייקבר עם-אבותיו בעיר דויד; וימלוך יהורם בנו, תחתיו.  ב כא,ב ולו-אחים בני יהושפט, עזריה ויחיאל וזכריהו ועזריהו, ומיכאל, ושפטיהו:  כל-אלה, בני יהושפט מלך-ישראל.  ב כא,ג וייתן להם אביהם מתנות רבות לכסף ולזהב, ולמגדנות, עם-ערי מצורות, ביהודה; ואת-הממלכה נתן ליהורם, כי-הוא הבכור.  {פ}

ב כא,ד ויקם יהורם על-ממלכת אביו, ויתחזק, ויהרוג את-כל-אחיו, בחרב; וגם, משרי ישראל.  ב כא,ה בן-שלושים ושתיים שנה, יהורם במולכו; ושמונה שנים, מלך בירושלים.  ב כא,ו וילך בדרך מלכי ישראל, כאשר עשו בית אחאב--כי בת-אחאב, הייתה לו אישה; ויעש הרע, בעיני יהוה.  ב כא,ז ולא-אבה יהוה, להשחית את-בית דויד--למען הברית, אשר כרת לדויד; וכאשר אמר, לתת לו ניר ולבניו--כל-הימים.  ב כא,ח בימיו פשע אדום, מתחת יד-יהודה; וימליכו עליהם, מלך.  ב כא,ט ויעבור יהורם עם-שריו, וכל-הרכב עימו; ויהי, קם לילה, ויך את-אדום הסובב אליו, ואת שרי הרכב.  ב כא,י ויפשע אדום מתחת יד-יהודה, עד היום הזה--אז תפשע לבנה בעת ההיא, מתחת ידו:  כי עזב, את-יהוה אלוהי אבותיו.  ב כא,יא גם-הוא עשה-במות, בהרי יהודה; ויזן את-יושבי ירושלים, וידח את-יהודה.  {פ}

ב כא,יב ויבוא אליו מכתב, מאלייהו הנביא לאמור:  כה אמר יהוה, אלוהי דויד אביך--תחת אשר לא-הלכת בדרכי יהושפט אביך, ובדרכי אסא מלך-יהודה.  ב כא,יג ותלך, בדרך מלכי ישראל, ותזנה את-יהודה ואת-יושבי ירושלים, כהזנות בית אחאב; וגם את-אחיך בית-אביך הטובים ממך, הרגת.  ב כא,יד הנה יהוה, נוגף מגפה גדולה--בעמך; ובבניך ובנשיך, ובכל-רכושך.  ב כא,טו ואתה בחוליים רבים, במחלה מעיך, עד-ייצאו מעיך מן-החולי, ימים על-ימים.  ב כא,טז ויער יהוה על-יהורם, את רוח הפלשתים והערבים, אשר, על-יד כושים.  ב כא,יז ויעלו ביהודה, ויבקעוה, וישבו את כל-הרכוש הנמצא לבית-המלך, וגם-בניו ונשיו; ולא נשאר-לו בן, כי אם-יהואחז קטון בניו.  ב כא,יח ואחרי, כל-זאת--נגפו יהוה במעיו לחולי, לאין מרפא.  ב כא,יט ויהי לימים מימים וכעת צאת הקץ לימים שניים, יצאו מעיו עם-חולייו, וימת, בתחלואים רעים; ולא-עשו לו עמו שריפה, כשריפת אבותיו.  ב כא,כ בן-שלושים ושתיים, היה במולכו, ושמונה שנים, מלך בירושלים; וילך, בלא חמדה, ויקברוהו בעיר דויד, ולא בקברות המלכים.  ב כב,א וימליכו יושבי ירושלים את-אחזיהו בנו הקטון, תחתיו--כי כל-הראשונים הרג הגדוד, הבא בערבים למחנה; וימלוך אחזיהו בן-יהורם, מלך יהודה.  {פ}

ב כב,ב בן-ארבעים ושתיים שנה, אחזיהו במולכו, ושנה אחת, מלך בירושלים; ושם אימו, עתליהו בת-עומרי.  ב כב,ג גם-הוא הלך, בדרכי בית אחאב:  כי אימו הייתה יועצתו, להרשיע.  ב כב,ד ויעש הרע בעיני יהוה, כבית אחאב:  כי-המה היו-לו יועצים, אחרי מות אביו--למשחית לו.  ב כב,ה גם בעצתם, הלך, וילך את-יהורם בן-אחאב מלך ישראל למלחמה על-חזאל מלך-ארם, ברמות גלעד; ויכו הרמים, את-יורם.  ב כב,ו וישב להתרפא ביזרעאל, כי המכים אשר הכוהו ברמה, בהילחמו, את-חזאל מלך ארם; ועזריהו בן-יהורם מלך יהודה, ירד לראות את-יהורם בן-אחאב ביזרעאל--כי-חולה הוא.  ב כב,ז ומאלוהים, הייתה תבוסת אחזיהו, לבוא, אל-יורם; ובבואו, יצא עם-יהורם אל-יהוא בן-נמשי, אשר משחו יהוה, להכרית את-בית אחאב.  ב כב,ח ויהי, כהישפט יהוא עם-בית אחאב; וימצא את-שרי יהודה ובני אחי אחזיהו, משרתים לאחזיהו--ויהרגם.  ב כב,ט ויבקש את-אחזיהו וילכדוהו והוא מתחבא בשומרון, ויביאוהו אל-יהוא וימיתוהו, ויקברוהו, כי אמרו בן-יהושפט הוא אשר-דרש את-יהוה בכל-לבבו; ואין לבית אחזיהו, לעצור כוח לממלכה.  ב כב,י ועתליהו אם אחזיהו, ראתה כי מת בנה; ותקם, ותדבר את-כל-זרע הממלכה--לבית יהודה.  ב כב,יא ותיקח יהושבעת בת-המלך את-יואש בן-אחזיהו, ותגנוב אותו מתוך בני-המלך המומתים, ותיתן אותו ואת-מינקתו, בחדר המיטות; ותסתירהו יהושבעת בת-המלך יהורם אשת יהוידע הכוהן כי היא הייתה אחות אחזיהו, מפני עתליהו--ולא המיתתהו.  ב כב,יב ויהי איתם בבית האלוהים, מתחבא שש שנים; ועתליה, מולכת על-הארץ.  {פ}

ב כג,א ובשנה השביעית התחזק יהוידע, וייקח את-שרי המאות לעזריהו בן-ירוחם ולישמעאל בן-יהוחנן ולעזריהו בן-עובד ואת-מעשיהו בן-עדיהו ואת-אלישפט בן-זכרי--עימו בברית.  ב כג,ב ויסובו, ביהודה, ויקבצו את-הלויים מכל-ערי יהודה, וראשי האבות לישראל; ויבואו, אל-ירושלים.  ב כג,ג ויכרות כל-הקהל ברית בבית האלוהים, עם-המלך; ויאמר להם, הנה בן-המלך ימלוך, כאשר דיבר יהוה, על-בני דויד.  ב כג,ד זה הדבר, אשר תעשו:  השלישית מכם באי השבת, לכוהנים וללויים, לשוערי, הסיפים.  ב כג,ה והשלישית בבית המלך, והשלישית בשער היסוד; וכל-העם--בחצרות, בית יהוה.  ב כג,ו ואל-יבוא בית-יהוה, כי אם-הכוהנים והמשרתים ללויים--המה יבואו, כי-קודש המה; וכל-העם--ישמרו, משמרת יהוה.  ב כג,ז והקיפו הלויים את-המלך סביב, איש וכליו בידו, והבא אל-הבית, יומת; והיו את-המלך, בבואו ובצאתו.  ב כג,ח ויעשו הלויים וכל-יהודה, ככול אשר-ציווה יהוידע הכוהן, ויקחו איש את-אנשיו, באי השבת עם יוצאי השבת:  כי לא פטר יהוידע הכוהן, את-המחלקות.  ב כג,ט וייתן יהוידע הכוהן לשרי המאות, את-החניתים ואת-המגינות ואת-השלטים, אשר, למלך דויד--אשר, בית האלוהים.  ב כג,י ויעמד את-כל-העם ואיש שלחו בידו, מכתף הבית הימנית עד-כתף הבית השמאלית, למזבח, ולבית--על-המלך, סביב.  ב כג,יא ויוציאו את-בן-המלך, וייתנו עליו את-הנזר ואת-העדות, וימליכו, אותו; וימשחוהו יהוידע ובניו, ויאמרו יחי המלך.  {ס}  ב כג,יב ותשמע עתליהו, את-קול העם הרצים, והמהללים, את-המלך; ותבוא אל-העם, בית יהוה.  ב כג,יג ותרא והנה המלך עומד על-עמודו במבוא, והשרים והחצוצרות על-המלך, וכל-עם הארץ שמח ותוקע בחצוצרות, והמשוררים בכלי השיר ומודיעים להלל; ותקרע עתליהו את-בגדיה, ותאמר קשר קשר.  {ס}  ב כג,יד ויוצא יהוידע הכוהן את-שרי המאות פקודי החיל, ויאמר אליהם הוציאוה אל-מבית השדרות, והבא אחריה, יומת בחרב:  כי אמר הכוהן, לא תמיתוה בית יהוה.  ב כג,טו וישימו לה ידיים, ותבוא אל-מבוא שער-הסוסים בית המלך; וימיתוה, שם.  {פ}

ב כג,טז ויכרות יהוידע, ברית--בינו, ובין כל-העם ובין המלך:  להיות לעם, ליהוה.  ב כג,יז ויבואו כל-העם בית-הבעל וייתצוהו, ואת-מזבחותיו ואת-צלמיו שיברו; ואת, מתן כוהן הבעל, הרגו, לפני המזבחות.  ב כג,יח וישם יהוידע פקודות בית יהוה, ביד הכוהנים הלויים אשר חלק דויד על-בית יהוה, להעלות עולות יהוה ככתוב בתורת משה, בשמחה ובשיר--על, ידי דויד.  ב כג,יט ויעמד, השוערים, על-שערי, בית יהוה; ולא-יבוא טמא, לכל-דבר.  ב כג,כ וייקח את-שרי המאות ואת-האדירים ואת-המושלים בעם ואת כל-עם הארץ, ויורד את-המלך מבית יהוה, ויבואו בתוך-שער העליון, בית המלך; ויושיבו, את-המלך, על, כיסא הממלכה.  ב כג,כא וישמחו כל-עם-הארץ, והעיר שקטה; ואת-עתליהו, המיתו בחרב.  ב כד,א בן-שבע שנים, יואש במולכו, וארבעים שנה, מלך בירושלים; ושם אימו, צביה מבאר שבע.  ב כד,ב ויעש יואש הישר, בעיני יהוה, כל-ימי, יהוידע הכוהן.  {ס}  ב כד,ג ויישא-לו יהוידע, נשים שתיים; ויולד, בנים ובנות.  ב כד,ד ויהי, אחרי-כן; היה עם-לב יואש, לחדש את-בית יהוה.  ב כד,ה ויקבוץ, את-הכוהנים והלויים, ויאמר להם צאו לערי יהודה וקבצו מכל-ישראל כסף לחזק את-בית אלוהיכם מדי שנה בשנה, ואתם תמהרו לדבר; ולא מיהרו, הלויים.  ב כד,ו ויקרא המלך, ליהוידע הראש, ויאמר לו מדוע לא-דרשת על-הלויים, להביא מיהודה ומירושלים את-משאת משה עבד-יהוה והקהל לישראל--לאוהל, העדות.  ב כד,ז כי עתליהו המרשעת, בניה פרצו את-בית האלוהים; וגם כל-קודשי בית-יהוה, עשו לבעלים.  ב כד,ח ויאמר המלך, ויעשו ארון אחד; וייתנוהו בשער בית-יהוה, חוצה.  ב כד,ט וייתנו-קול ביהודה ובירושלים, להביא ליהוה משאת משה עבד-האלוהים על-ישראל--במדבר.  ב כד,י וישמחו כל-השרים, וכל-העם; ויביאו וישליכו לארון, עד-לכלה.  ב כד,יא ויהי בעת יביא את-הארון אל-פקודת המלך, ביד הלויים, וכראותם כי-רב הכסף ובא סופר המלך ופקיד כוהן הראש, ויערו את-הארון ויישאוהו וישיבוהו אל-מקומו; כה עשו ליום ביום, ויאספו-כסף לרוב.  ב כד,יב וייתנהו המלך ויהוידע, אל-עושי מלאכת עבודת בית-יהוה, ויהיו שוכרים חוצבים וחרשים, לחדש בית יהוה; וגם לחרשי ברזל ונחושת, לחזק את-בית יהוה.  ב כד,יג ויעשו עושי המלאכה, ותעל ארוכה למלאכה בידם; ויעמידו את-בית האלוהים, על-מתכונתו--ויאמצוהו.  ב כד,יד וככלותם הביאו לפני המלך ויהוידע את-שאר הכסף, ויעשהו כלים לבית-יהוה כלי שרת, והעלות וכפות, וכלי זהב וכסף; ויהיו מעלים עולות בבית-יהוה, תמיד, כול, ימי יהוידע.  {פ}

ב כד,טו ויזקן יהוידע וישבע ימים, וימות--בן-מאה ושלושים שנה, במותו.  ב כד,טז ויקברוהו בעיר-דויד, עם-המלכים:  כי-עשה טובה בישראל, ועם האלוהים וביתו.  {פ}

ב כד,יז ואחרי מות, יהוידע, באו שרי יהודה, וישתחוו למלך; אז שמע המלך, אליהם.  ב כד,יח ויעזבו, את-בית יהוה אלוהי אבותיהם, ויעבדו את-האשרים, ואת-העצבים; ויהי-קצף, על-יהודה וירושלים, באשמתם, זאת.  ב כד,יט וישלח בהם נביאים, להשיבם אל-יהוה; ויעידו בם, ולא האזינו.  {ס}  ב כד,כ ורוח אלוהים, לבשה את-זכריה בן-יהוידע הכוהן, ויעמוד, מעל לעם; ויאמר להם כה אמר האלוהים, למה אתם עוברים את-מצוות יהוה ולא תצליחו--כי-עזבתם את-יהוה, ויעזוב אתכם.  ב כד,כא ויקשרו עליו, וירגמוהו אבן במצות המלך, בחצר, בית יהוה.  ב כד,כב ולא-זכר יואש המלך, החסד אשר עשה יהוידע אביו עימו, ויהרוג, את-בנו; וכמותו אמר, ירא יהוה וידרוש.  {פ}

ב כד,כג ויהי לתקופת השנה, עלה עליו חיל ארם, ויבואו אל-יהודה וירושלים, וישחיתו את-כל-שרי העם מעם; וכל-שללם שילחו, למלך דרמשק.  ב כד,כד כי במצער אנשים באו חיל ארם, ויהוה נתן בידם חיל לרוב מאוד--כי עזבו, את-יהוה אלוהי אבותיהם; ואת-יואש, עשו שפטים.  ב כד,כה ובלכתם ממנו, כי-עזבו אותו במחלויים רבים, התקשרו עליו עבדיו בדמי בני יהוידע הכוהן, ויהרגוהו על-מיטתו וימות; ויקברוהו בעיר דויד, ולא קברוהו בקברות המלכים.  ב כד,כו ואלה, המתקשרים עליו:  זבד, בן-שמעת העמונית, ויהוזבד, בן-שמרית המואבית.  ב כד,כז ובניו יירב המשא עליו, ויסוד בית האלוהים--הנם כתובים, על-מדרש ספר המלכים; וימלוך אמציהו בנו, תחתיו.  {פ}

ב כה,א בן-עשרים וחמש שנה, מלך אמציהו, ועשרים ותשע שנה, מלך בירושלים; ושם אימו, יהועדן מירושלים.  ב כה,ב ויעש הישר, בעיני יהוה:  רק, לא בלבב שלם.  ב כה,ג ויהי, כאשר חזקה הממלכה עליו; ויהרוג, את-עבדיו, המכים, את-המלך אביו.  ב כה,ד ואת-בניהם, לא המית:  כי ככתוב בתורה בספר משה אשר-ציווה יהוה לאמור, לא-ימותו אבות על-בנים ובנים לא-ימותו על-אבות--כי איש בחטאו, ימותו.  ב כה,ה ויקבוץ אמציהו, את-יהודה, ויעמידם לבית-אבות לשרי האלפים ולשרי המאות, לכל-יהודה ובנימין; ויפקדם, למבן עשרים שנה ומעלה, וימצאם שלוש-מאות אלף בחור יוצא צבא, אוחז רומח וצינה.  ב כה,ו וישכור מישראל, מאה אלף גיבור חיל--במאה כיכר-כסף.  ב כה,ז ואיש האלוהים, בא אליו לאמור, המלך, אל-יבוא עימך צבא ישראל:  כי אין יהוה עם-ישראל, כול בני אפריים.  ב כה,ח כי אם-בוא אתה, עשה חזק למלחמה--יכשילך האלוהים לפני אויב, כי יש-כוח באלוהים לעזור ולהכשיל.  ב כה,ט ויאמר אמציהו, לאיש האלוהים, ומה-לעשות למאת הכיכר, אשר נתתי לגדוד ישראל; ויאמר, איש האלוהים, יש ליהוה, לתת לך הרבה מזה.  ב כה,י ויבדילם אמציהו, להגדוד אשר-בא אליו מאפריים, ללכת, למקומם; וייחר אפם מאוד ביהודה, וישובו למקומם בחורי-אף.  {ס}  ב כה,יא ואמציהו, התחזק, וינהג את-עמו, וילך גיא המלח; ויך את-בני-שעיר, עשרת אלפים.  ב כה,יב ועשרת אלפים חיים, שבו בני יהודה, ויביאום, לראש הסלע; וישליכום מראש-הסלע, וכולם נבקעו.  ב כה,יג ובני הגדוד, אשר השיב אמציהו מלכת עימו למלחמה, ויפשטו בערי יהודה, משומרון ועד-בית חורון; ויכו מהם שלושת אלפים, ויבוזו ביזה רבה.  {פ}

ב כה,יד ויהי, אחרי בוא אמציהו מהכות את-אדומים, ויבא את-אלוהי בני שעיר, ויעמידם לו לאלוהים; ולפניהם ישתחווה, ולהם יקטר.  ב כה,טו וייחר-אף יהוה, באמציהו; וישלח אליו, נביא, ויאמר לו למה דרשת את-אלוהי העם, אשר לא-הצילו את-עמם מידך.  ב כה,טז ויהי בדברו אליו, ויאמר לו הליועץ למלך נתנוך--חדל-לך, למה יכוך; ויחדל הנביא, ויאמר ידעתי כי-יעץ אלוהים להשחיתך--כי-עשית זאת, ולא שמעת לעצתי.  {פ}

ב כה,יז וייוועץ, אמציהו מלך יהודה, וישלח אל-יואש בן-יהואחז בן-יהוא מלך ישראל, לאמור:  לך, נתראה פנים.  ב כה,יח וישלח יואש מלך-ישראל, אל-אמציהו מלך-יהודה לאמור, החוח אשר בלבנון שלח אל-הארז אשר בלבנון לאמור, תנה-את-בתך לבני לאישה; ותעבור חית השדה, אשר בלבנון, ותרמוס, את-החוח.  ב כה,יט אמרת, הנה הכית את-אדום, ונשאך ליבך, להכביד; עתה, שבה בביתך--למה תתגרה ברעה, ונפלת אתה ויהודה עימך.  ב כה,כ ולא-שמע אמציהו--כי מהאלוהים היא, למען תיתם ביד:  כי דרשו, את אלוהי אדום.  ב כה,כא ויעל יואש מלך-ישראל ויתראו פנים, הוא ואמציהו מלך-יהודה, בבית שמש, אשר ליהודה.  ב כה,כב ויינגף יהודה, לפני ישראל; וינוסו, איש לאוהליו.  ב כה,כג ואת אמציהו מלך-יהודה בן-יואש בן-יהואחז, תפש יואש מלך-ישראל--בבית שמש; ויביאהו, ירושלים, ויפרוץ בחומת ירושלים משער אפריים עד-שער הפונה, ארבע מאות אמה.  ב כה,כד וכל-הזהב והכסף ואת כל-הכלים הנמצאים בבית-האלוהים עם-עובד אדום, ואת-אוצרות בית המלך, ואת, בני התערובות; וישב, שומרון.  {פ}

ב כה,כה ויחי אמציהו בן-יואש, מלך יהודה, אחרי מות, יואש בן-יהואחז מלך ישראל--חמש עשרה, שנה.  ב כה,כו ויתר דברי אמציהו, הראשונים והאחרונים--הלוא הנם כתובים, על-ספר מלכי-יהודה וישראל.  ב כה,כז ומעת, אשר-סר אמציהו מאחרי יהוה, ויקשרו עליו קשר בירושלים, וינס לכישה; וישלחו אחריו לכישה, וימיתוהו שם.  ב כה,כח ויישאוהו, על-הסוסים; ויקברו אותו עם-אבותיו, בעיר יהודה.  ב כו,א ויקחו כל-עם יהודה, את-עוזייהו, והוא, בן-שש עשרה שנה; וימליכו אותו, תחת אביו אמציהו.  ב כו,ב הוא בנה את-אילות, וישיבהא ליהודה, אחרי שכב-המלך, עם-אבותיו.  {פ}

ב כו,ג בן-שש עשרה שנה, עוזייהו במולכו, וחמישים ושתיים שנה, מלך בירושלים; ושם אימו, יכוליה מן-ירושלים.  ב כו,ד ויעש הישר, בעיני יהוה:  ככול אשר-עשה, אמציהו אביו.  ב כו,ה ויהי, לדרוש אלוהים, בימי זכריהו, המבין בראות האלוהים; ובימי דורשו את-יהוה, הצליחו האלוהים.  ב כו,ו וייצא, ויילחם בפלשתים, ויפרוץ את-חומת גת ואת חומת יבנה, ואת חומת אשדוד; ויבנה ערים, באשדוד ובפלשתים.  ב כו,ז ויעזרהו האלוהים על-פלשתים ועל-הערבים, היושבים בגור-בעל--והמעונים.  ב כו,ח וייתנו העמונים מנחה, לעוזייהו; וילך שמו עד-לבוא מצריים, כי החזיק עד-למעלה.  ב כו,ט וייבן עוזייהו מגדלים בירושלים, על-שער הפינה ועל-שער הגיא ועל-המקצוע; ויחזקם.  ב כו,י וייבן מגדלים במדבר, ויחצוב בורות רבים--כי מקנה-רב היה לו, ובשפילה ובמישור; איכרים וכורמים, בהרים ובכרמל--כי-אוהב אדמה, היה.  {ס}  ב כו,יא ויהי לעוזייהו חיל עושה מלחמה יוצאי צבא לגדוד, במספר פקודתם, ביד יעיאל הסופר, ומעשיהו השוטר--על, יד-חנניהו, משרי, המלך.  ב כו,יב כול מספר ראשי האבות, לגיבורי חיל--אלפיים, ושש מאות.  ב כו,יג ועל-ידם חיל צבא שלוש מאות אלף, ושבעת אלפים וחמש מאות, עושי מלחמה, בכוח חיל--לעזור למלך, על-האויב.  ב כו,יד ויכן להם עוזייהו לכל-הצבא, מגינים ורמחים וכובעים, ושריונות, וקשתות--ולאבני, קלעים.  ב כו,טו ויעש בירושלים חישבונות מחשבת חושב, להיות על-המגדלים ועל-הפינות, לירוא בחיצים, ובאבנים גדולות; וייצא שמו עד-למרחוק, כי-הפליא להיעזר עד כי-חזק.  ב כו,טז וכחזקתו, גבה ליבו עד-להשחית, וימעל, ביהוה אלוהיו; ויבוא אל-היכל יהוה, להקטיר על-מזבח הקטורת.  ב כו,יז ויבוא אחריו, עזריהו הכוהן; ועימו כוהנים ליהוה, שמונים--בני-חיל.  ב כו,יח ויעמדו על-עוזייהו המלך, ויאמרו לו לא-לך עוזייהו להקטיר ליהוה--כי לכוהנים בני-אהרון המקודשים, להקטיר:  צא מן-המקדש כי מעלת, ולא-לך לכבוד מיהוה אלוהים.  ב כו,יט ויזעף, עוזייהו, ובידו מקטרת, להקטיר; ובזעפו עם-הכוהנים, והצרעת זרחה במצחו לפני הכוהנים בבית יהוה, מעל, למזבח הקטורת.  ב כו,כ וייפן אליו עזריהו כוהן הראש וכל-הכוהנים, והנה-הוא מצורע במצחו, ויבהילוהו, משם; וגם-הוא נדחף לצאת, כי ניגעו יהוה.  ב כו,כא ויהי עוזייהו המלך מצורע עד-יום מותו, ויישב בית החופשית מצורע--כי נגזר, מבית יהוה; ויותם בנו על-בית המלך, שופט את-עם הארץ.  ב כו,כב ויתר דברי עוזייהו, הראשונים והאחרונים--כתב ישעיהו בן-אמוץ, הנביא.  ב כו,כג וישכב עוזייהו עם-אבותיו, ויקברו אותו עם-אבותיו בשדה הקבורה אשר למלכים--כי אמרו, מצורע הוא; וימלוך יותם בנו, תחתיו.  {פ}

ב כז,א בן-עשרים וחמש שנה, יותם במולכו, ושש-עשרה שנה, מלך בירושלים; ושם אימו, ירושה בת-צדוק.  ב כז,ב ויעש הישר בעיני יהוה, ככול אשר-עשה עוזייהו אביו--רק, לא-בא אל-היכל יהוה; ועוד העם, משחיתים.  ב כז,ג הוא, בנה את-שער בית-יהוה--העליון; ובחומת העופל בנה, לרוב.  ב כז,ד וערים בנה, בהר-יהודה; ובחורשים בנה, בירנייות ומגדלים.  ב כז,ה והוא נלחם עם-מלך בני-עמון, ויחזק עליהם, וייתנו-לו בני-עמון בשנה ההיא מאה כיכר-כסף, ועשרת אלפים כורים חיטים ושעורים עשרת אלפים:  זאת, השיבו לו בני עמון, ובשנה השנית, והשלישית.  ב כז,ו ויתחזק, יותם:  כי הכין דרכיו, לפני יהוה אלוהיו.  ב כז,ז ויתר דברי יותם, וכל-מלחמותיו ודרכיו--הנם כתובים, על-ספר מלכי-ישראל ויהודה.  ב כז,ח בן-עשרים וחמש שנה, היה במולכו; ושש-עשרה שנה, מלך בירושלים.  ב כז,ט וישכב יותם עם-אבותיו, ויקברו אותו בעיר דויד; וימלוך אחז בנו, תחתיו.  {פ}

ב כח,א בן-עשרים שנה, אחז במולכו, ושש-עשרה שנה, מלך בירושלים; ולא-עשה הישר בעיני יהוה, כדויד אביו.  ב כח,ב וילך, בדרכי מלכי ישראל; וגם מסכות עשה, לבעלים.  ב כח,ג והוא הקטיר, בגיא בן-הינום; ויבער את-בניו, באש, כתועבות הגויים, אשר הוריש יהוה מפני בני ישראל.  ב כח,ד ויזבח ויקטר בבמות, ועל-הגבעות, ותחת, כל-עץ רענן.  ב כח,ה וייתנהו יהוה אלוהיו, ביד מלך ארם, ויכו-בו, וישבו ממנו שביה גדולה ויביאו דרמשק; וגם ביד-מלך ישראל, ניתן, ויך-בו, מכה גדולה.  {ס}  ב כח,ו ויהרוג פקח בן-רמליהו ביהודה, מאה ועשרים אלף ביום אחד--הכול בני-חיל:  בעוזבם, את-יהוה אלוהי אבותם.  ב כח,ז ויהרוג זכרי גיבור אפריים, את-מעשיהו בן-המלך, ואת-עזריקם, נגיד הבית; ואת-אלקנה, משנה המלך.  {ס}  ב כח,ח וישבו בני-ישראל מאחיהם מאתיים אלף, נשים בנים ובנות, וגם-שלל רב, בזזו מהם; ויביאו את-השלל, לשומרון.  {ס}  ב כח,ט ושם היה נביא ליהוה, עודד שמו, וייצא לפני הצבא הבא לשומרון, ויאמר להם הנה בחמת יהוה אלוהי-אבותיכם על-יהודה נתנם בידכם; ותהרגו-בם בזעף, עד לשמיים הגיע.  ב כח,י ועתה בני-יהודה וירושלים, אתם אומרים, לכבוש לעבדים ולשפחות, לכם; הלוא רק-אתם עימכם אשמות, ליהוה אלוהיכם.  ב כח,יא ועתה שמעוני--והשיבו השביה, אשר שביתם מאחיכם:  כי חרון אף-יהוה, עליכם.  {ס}  ב כח,יב ויקומו אנשים מראשי בני-אפריים, עזריהו בן-יהוחנן ברכיהו בן-משילמות, ויחזקייהו בן-שלום, ועמשא בן-חדליי--על-הבאים, מן-הצבא.  ב כח,יג ויאמרו להם, לא-תביאו את-השביה הנה--כי לאשמת יהוה עלינו אתם אומרים, להוסיף על-חטאותינו ועל-אשמתנו:  כי-רבה אשמה לנו, וחרון אף על-ישראל.  {ס}  ב כח,יד ויעזוב החלוץ, את-השביה ואת-הביזה, לפני השרים, וכל-הקהל.  ב כח,טו ויקומו האנשים אשר-ניקבו בשמות ויחזיקו בשביה, וכל-מערומיהם הלבישו מן-השלל, וילבישום וינעילום ויאכילום וישקום ויסוכום וינהלום בחמורים לכל-כושל, ויביאום ירחו עיר-התמרים אצל אחיהם; וישובו, שומרון.  {פ}

ב כח,טז בעת ההיא, שלח המלך אחז על-מלכי אשור--לעזור לו.  ב כח,יז ועוד אדומים, באו; ויכו ביהודה, וישבו-שבי.  ב כח,יח ופלשתים פשטו, בערי השפילה והנגב ליהודה, וילכדו את-בית-שמש ואת-איילון ואת-הגדרות ואת-שוכו ובנותיה ואת-תמנה ובנותיה, ואת-גמזו ואת-בנותיה; ויישבו, שם.  ב כח,יט כי-הכניע יהוה את-יהודה, בעבור אחז מלך-ישראל:  כי הפריע ביהודה, ומעול מעל ביהוה.  ב כח,כ ויבוא עליו, תילגת פלנאסר מלך אשור; ויצר לו, ולא חזקו.  ב כח,כא כי-חלק אחז את-בית יהוה, ואת-בית המלך והשרים; וייתן למלך אשור, ולא לעזרה לו.  ב כח,כב ובעת הצר לו, ויוסף למעול ביהוה:  הוא, המלך אחז.  ב כח,כג ויזבח, לאלוהי דרמשק המכים בו, ויאמר כי אלוהי מלכי-ארם הם מעזרים אותם, להם אזבח ויעזרוני; והם היו-לו להכשילו, ולכל-ישראל.  ב כח,כד ויאסוף אחז את-כלי בית-האלוהים, ויקצץ את-כלי בית-האלוהים, ויסגור, את-דלתות בית-יהוה; ויעש לו מזבחות בכל-פינה, בירושלים.  ב כח,כה ובכל-עיר ועיר ליהודה עשה במות, לקטר לאלוהים אחרים; ויכעס, את-יהוה אלוהי אבותיו.  ב כח,כו ויתר דבריו וכל-דרכיו, הראשונים והאחרונים--הנם כתובים, על-ספר מלכי-יהודה וישראל.  ב כח,כז וישכב אחז עם-אבותיו, ויקברוהו בעיר בירושלים--כי לא הביאוהו, לקברי מלכי ישראל; וימלוך יחזקייהו בנו, תחתיו.  {פ}

ב כט,א יחזקייהו מלך, בן-עשרים וחמש שנה, ועשרים ותשע שנה, מלך בירושלים; ושם אימו, אבייה בת-זכריהו.  ב כט,ב ויעש הישר, בעיני יהוה:  ככול אשר-עשה, דויד אביו.  ב כט,ג הוא בשנה הראשונה למולכו בחודש הראשון, פתח את-דלתות בית-יהוה--ויחזקם.  ב כט,ד ויבא את-הכוהנים, ואת-הלויים; ויאספם, לרחוב המזרח.  ב כט,ה ויאמר להם, שמעוני הלויים:  עתה התקדשו, וקדשו את-בית יהוה אלוהי אבותיכם, והוציאו את-הנידה, מן-הקודש.  ב כט,ו כי-מעלו אבותינו, ועשו הרע בעיני יהוה-אלוהינו--ויעזבוהו; ויסבו פניהם ממשכן יהוה, וייתנו-עורף.  ב כט,ז גם סגרו דלתות האולם, ויכבו את-הנרות, וקטורת, לא הקטירו; ועולה לא-העלו בקודש, לאלוהי ישראל.  ב כט,ח ויהי קצף יהוה, על-יהודה וירושלים; וייתנם לזעווה לשמה ולשריקה, כאשר אתם רואים בעיניכם.  ב כט,ט והנה נפלו אבותינו, בחרב; ובנינו ובנותינו ונשינו בשבי, על-זאת.  ב כט,י עתה, עם-לבבי, לכרות ברית, ליהוה אלוהי ישראל; וישוב ממנו, חרון אפו.  ב כט,יא בניי, עתה אל-תישלו:  כי-בכם בחר יהוה, לעמוד לפניו לשרתו, ולהיות לו, משרתים ומקטירים.  {פ}

ב כט,יב ויקומו הלויים מחת בן-עמשיי ויואל בן-עזריהו, מן-בני הקהתי, ומן-בני מררי, קיש בן-עבדי ועזריהו בן-יהללאל;  {ס}  ומן-הגרשוני--יואח בן-זימה, ועדן בן-יואח.  ב כט,יג ומן-בני, אליצפן, שמרי, ויעיאל; ומן-בני אסף, זכריהו ומתניהו.  {ס}  ב כט,יד ומן-בני הימן, יחיאל ושמעי;  {ס}  ומן-בני ידותון, שמעיה ועוזיאל.  ב כט,טו ויאספו את-אחיהם ויתקדשו, ויבואו כמצות-המלך בדברי יהוה, לטהר, בית יהוה.  ב כט,טז ויבואו הכוהנים לפנימה בית-יהוה, לטהר, ויוציאו את כל-הטומאה אשר מצאו בהיכל יהוה, לחצר בית יהוה; ויקבלו, הלויים, להוציא לנחל-קדרון, חוצה.  ב כט,יז ויחלו באחד לחודש הראשון, לקדש, וביום שמונה לחודש באו לאולם יהוה, ויקדשו את-בית-יהוה לימים שמונה; וביום שישה עשר לחודש הראשון, כילו.  {ס}  ב כט,יח ויבואו פנימה, אל-חזקייהו המלך, ויאמרו, טיהרנו את-כל-בית יהוה:  את-מזבח העולה ואת-כל-כליו, ואת-שולחן המערכת ואת-כל-כליו.  ב כט,יט ואת כל-הכלים, אשר הזניח המלך אחז במלכותו במעלו--הכנו והקדשנו; והנם, לפני מזבח יהוה.  {ס}  ב כט,כ וישכם, יחזקייהו המלך, ויאסוף, את שרי העיר; ויעל, בית יהוה.  ב כט,כא ויביאו פרים-שבעה ואילים שבעה וכבשים שבעה, וצפירי עיזים שבעה לחטאת, על-הממלכה ועל-המקדש, ועל-יהודה; ויאמר, לבני אהרון הכוהנים, להעלות, על-מזבח יהוה.  ב כט,כב וישחטו, הבקר, ויקבלו הכוהנים את-הדם, ויזרקו המזבחה; וישחטו האילים, ויזרקו הדם המזבחה, וישחטו הכבשים, ויזרקו הדם המזבחה.  ב כט,כג ויגישו את-שעירי החטאת, לפני המלך והקהל; ויסמכו ידיהם, עליהם.  ב כט,כד וישחטום, הכוהנים, ויחטאו את-דמם המזבחה, לכפר על-כל-ישראל:  כי לכל-ישראל אמר המלך, העולה והחטאת.  ב כט,כה ויעמד את-הלויים בית יהוה, במצלתיים בנבלים ובכינורות, במצות דויד וגד חוזה-המלך, ונתן הנביא:  כי ביד-יהוה המצוה, ביד-נביאיו.  ב כט,כו ויעמדו הלויים בכלי דויד, והכוהנים בחצוצרות.  {פ}

ב כט,כז ויאמר, חזקייהו, להעלות העולה, להמזבח; ובעת החל העולה, החל שיר-יהוה והחצוצרות, ועל-ידי, כלי דויד מלך-ישראל.  ב כט,כח וכל-הקהל, משתחווים, והשיר משורר, והחצוצרות מחצרים:  הכול, עד לכלות העולה.  ב כט,כט וככלות, להעלות:  כרעו, המלך וכל-הנמצאים איתו--וישתחוו.  ב כט,ל ויאמר יחזקייהו המלך והשרים, ללויים, להלל ליהוה, בדברי דויד ואסף החוזה; ויהללו, עד-לשמחה, וייקדו, וישתחוו.  {פ}

ב כט,לא ויען יחזקייהו ויאמר, עתה מילאתם ידכם ליהוה, גושו והביאו זבחים ותודות, לבית יהוה; ויביאו הקהל זבחים ותודות, וכל-נדיב לב עולות.  ב כט,לב ויהי מספר העולה, אשר הביאו הקהל--בקר שבעים, אילים מאה כבשים מאתיים:  לעולה ליהוה, כל-אלה.  ב כט,לג והקודשים--בקר שש מאות, וצאן שלושת אלפים.  ב כט,לד רק הכוהנים, היו למעט, ולא יכלו, להפשיט את-כל-העולות; ויחזקום אחיהם הלויים, עד-כלות המלאכה ועד יתקדשו הכוהנים--כי הלויים ישרי לבב, להתקדש מהכוהנים.  ב כט,לה וגם-עולה לרוב בחלבי השלמים, ובנסכים--לעולה; ותיכון, עבודת בית-יהוה.  ב כט,לו וישמח יחזקייהו וכל-העם, על ההכין האלוהים לעם:  כי בפתאום, היה הדבר.  {פ}

ב ל,א וישלח יחזקייהו על-כל-ישראל ויהודה, וגם-איגרות כתב על-אפריים ומנשה, לבוא לבית-יהוה, בירושלים--לעשות פסח, ליהוה אלוהי ישראל.  ב ל,ב וייוועץ המלך ושריו וכל-הקהל, בירושלים, לעשות הפסח, בחודש השני.  ב ל,ג כי לא יכלו לעשותו, בעת ההיא:  כי הכוהנים לא-התקדשו למדיי, והעם לא-נאספו לירושלים.  ב ל,ד ויישר הדבר, בעיני המלך, ובעיני, כל-הקהל.  ב ל,ה ויעמידו דבר, להעביר קול בכל-ישראל מבאר-שבע ועד-דן--לבוא לעשות פסח ליהוה אלוהי-ישראל, בירושלים:  כי לא לרוב עשו, ככתוב.  ב ל,ו וילכו הרצים באיגרות מיד המלך ושריו, בכל-ישראל ויהודה, וכמצות המלך, לאמור:  בני ישראל, שובו אל-יהוה אלוהי אברהם יצחק וישראל, וישוב אל-הפליטה, הנשארת לכם מכף מלכי אשור.  ב ל,ז ואל-תהיו, כאבותיכם וכאחיכם, אשר מעלו, ביהוה אלוהי אבותיהם; וייתנם לשמה, כאשר אתם רואים.  ב ל,ח עתה, אל-תקשו עורפכם כאבותיכם:  תנו-יד ליהוה, ובואו למקדשו אשר הקדיש לעולם, ועבדו את-יהוה אלוהיכם, וישוב מכם חרון אפו.  ב ל,ט כי בשובכם על-יהוה, אחיכם ובניכם לרחמים לפני שוביהם, ולשוב, לארץ הזאת:  כי-חנון ורחום, יהוה אלוהיכם, ולא-יסיר פנים מכם, אם-תשובו אליו.  {ס}  ב ל,י ויהיו הרצים עוברים מעיר לעיר, בארץ-אפריים ומנשה--ועד-זבולון; ויהיו משחיקים עליהם, ומלעיגים בם.  ב ל,יא אך-אנשים מאשר ומנשה, ומזבולון--נכנעו, ויבואו לירושלים.  ב ל,יב גם ביהודה, הייתה יד האלוהים, לתת להם, לב אחד:  לעשות מצות המלך, והשרים--בדבר יהוה.  ב ל,יג וייאספו ירושלים עם-רב, לעשות את-חג המצות בחודש השני--קהל, לרוב מאוד.  ב ל,יד ויקומו--ויסירו את-המזבחות, אשר בירושלים; ואת כל-המקטרות הסירו, וישליכו לנחל קדרון.  ב ל,טו וישחטו הפסח, בארבעה עשר לחודש השני; והכוהנים והלויים נכלמו ויתקדשו, ויביאו עולות בית יהוה.  ב ל,טז ויעמדו על-עומדם כמשפטם, כתורת משה איש-האלוהים; הכוהנים זורקים את-הדם, מיד הלויים.  ב ל,יז כי-רבת בקהל, אשר לא-התקדשו; והלויים על-שחיטת הפסחים, לכול לא טהור--להקדיש, ליהוה.  ב ל,יח כי מרבית העם רבת מאפריים ומנשה יששכר וזבולון, לא היטהרו--כי-אכלו את-הפסח, בלא ככתוב:  כי התפלל יחזקייהו עליהם לאמור, יהוה הטוב יכפר בעד.  ב ל,יט כל-לבבו הכין, לדרוש האלוהים יהוה אלוהי אבותיו; ולא, כטוהרת הקודש.  {ס}  ב ל,כ וישמע יהוה אל-יחזקייהו, וירפא את-העם.  {ס}  ב ל,כא ויעשו בני-ישראל הנמצאים בירושלים את-חג המצות, שבעת ימים--בשמחה גדולה; ומהללים ליהוה יום ביום הלויים והכוהנים, בכלי-עוז--ליהוה.  {ס}  ב ל,כב וידבר יחזקייהו, על-לב כל-הלויים--המשכילים שכל-טוב, ליהוה; ויאכלו את-המועד, שבעת הימים, מזבחים זבחי שלמים, ומתוודים ליהוה אלוהי אבותיהם.  {ס}  ב ל,כג וייוועצו, כל-הקהל, לעשות, שבעת ימים אחרים; ויעשו שבעת-ימים, שמחה.  ב ל,כד כי חזקייהו מלך-יהודה הרים לקהל אלף פרים, ושבעת אלפים צאן,  {ס}  והשרים הרימו לקהל פרים אלף, וצאן עשרת אלפים; ויתקדשו כוהנים, לרוב.  ב ל,כה וישמחו כל-קהל יהודה, והכוהנים והלויים, וכל-הקהל, הבאים מישראל; והגרים, הבאים מארץ ישראל, והיושבים, ביהודה.  ב ל,כו ותהי שמחה-גדולה, בירושלים:  כי מימי שלמה בן-דויד, מלך ישראל, לא כזאת, בירושלים.  {ס}  ב ל,כז ויקומו הכוהנים הלויים, ויברכו את-העם, ויישמע, בקולם; ותבוא תפילתם למעון קודשו, לשמיים.  {פ}

ב לא,א וככלות כל-זאת, יצאו כל-ישראל הנמצאים לערי יהודה, וישברו המצבות ויגדעו האשרים וינתצו את-הבמות ואת-המזבחות מכל-יהודה ובנימין ובאפריים ומנשה, עד-לכלה; וישובו כל-בני ישראל, איש לאחוזתו--לעריהם.  {פ}

ב לא,ב ויעמד יחזקייהו את-מחלקות הכוהנים והלויים על-מחלקותם איש כפי עבודתו, לכוהנים וללויים, לעולה, ולשלמים--לשרת ולהודות ולהלל, בשערי מחנות יהוה.  {ס}  ב לא,ג ומנת המלך מן-רכושו לעולות, לעולות הבוקר והערב, והעולות, לשבתות ולחודשים ולמועדים--ככתוב, בתורת יהוה.  ב לא,ד ויאמר לעם, ליושבי ירושלים, לתת, מנת הכוהנים והלויים--למען יחזקו, בתורת יהוה.  ב לא,ה וכפרוץ הדבר, הרבו בני-ישראל ראשית דגן תירוש ויצהר ודבש, וכול, תבואת שדה; ומעשר הכול לרוב, הביאו.  ב לא,ו ובני ישראל ויהודה, היושבים בערי יהודה--גם-הם מעשר בקר וצאן, ומעשר קודשים המקודשים ליהוה אלוהיהם:  הביאו, וייתנו ערימות ערימות.  {ס}  ב לא,ז בחודש, השלישי, החלו הערימות, לייסוד; ובחודש השביעי, כילו.  {ס}  ב לא,ח ויבואו יחזקייהו והשרים, ויראו את-הערימות; ויברכו, את-יהוה, ואת, עמו ישראל.  {פ}

ב לא,ט וידרוש יחזקייהו, על-הכוהנים והלויים--על-הערימות.  ב לא,י ויאמר אליו, עזריהו הכוהן הראש--לבית צדוק:  ויאמר מהחל התרומה לביא בית-יהוה, אכול ושבוע והותר עד-לרוב--כי יהוה בירך את-עמו, והנותר את-ההמון הזה.  {ס}  ב לא,יא ויאמר יחזקייהו, להכין לשכות בבית יהוה--ויכינו.  ב לא,יב ויביאו את-התרומה והמעשר והקודשים, באמונה; ועליהם נגיד כנניהו הלוי, ושמעי אחיהו משנה.  ב לא,יג ויחיאל ועזזיהו ונחת ועשהאל וירימות ויוזבד, ואליאל ויסמכיהו, ומחת, ובניהו--פקידים, מיד כנניהו ושמעי אחיו, במפקד יחזקייהו המלך, ועזריהו נגיד בית-האלוהים.  ב לא,יד וקורא בן-ימנה הלוי השוער למזרחה, על נדבות האלוהים--לתת תרומת יהוה, וקודשי הקודשים.  ב לא,טו ועל-ידו עדן ומנימין וישוע ושמעיהו אמריהו ושכניהו, בערי הכוהנים--באמונה:  לתת לאחיהם במחלקות, כגדול כקטן.  ב לא,טז מלבד התייחשם לזכרים, מבן שלוש שנים ולמעלה, לכל-הבא לבית-יהוה, לדבר-יום ביומו--לעבודתם, במשמרותם כמחלקותיהם.  ב לא,יז ואת התייחש הכוהנים, לבית אבותיהם, והלויים, מבן עשרים שנה ולמעלה--במשמרותיהם, במחלקותיהם.  ב לא,יח ולהתייחש, בכל-טפם נשיהם ובניהם ובנותיהם--לכל-קהל:  כי באמונתם, יתקדשו-קודש.  ב לא,יט ולבני אהרון הכוהנים בשדי מגרש עריהם, בכל-עיר ועיר, אנשים, אשר ניקבו בשמות--לתת מנות, לכל-זכר בכוהנים, ולכל-התייחש, בלויים.  ב לא,כ ויעש כזאת יחזקייהו, בכל-יהודה; ויעש הטוב והישר והאמת, לפני יהוה אלוהיו.  ב לא,כא ובכל-מעשה אשר-החל בעבודת בית-האלוהים, ובתורה ובמצוה, לדרוש, לאלוהיו--בכל-לבבו עשה, והצליח.  {פ}

ב לב,א אחרי הדברים והאמת האלה, בא סנחריב מלך-אשור; ויבוא ביהודה, וייחן על-הערים הבצורות, ויאמר, לבקעם אליו.  ב לב,ב וירא, יחזקייהו, כי-בא, סנחריב; ופניו, למלחמה על-ירושלים.  ב לב,ג וייוועץ, עם-שריו וגיבוריו, לסתום את-מימי העיינות, אשר מחוץ לעיר; ויעזרוהו.  ב לב,ד וייקבצו עם-רב--ויסתמו את-כל-המעיינות, ואת-הנחל השוטף בתוך-הארץ לאמור:  למה יבואו מלכי אשור, ומצאו מים רבים.  ב לב,ה ויתחזק וייבן את-כל-החומה הפרוצה ויעל על-המגדלות, ולחוצה החומה אחרת, ויחזק את-המילוא, עיר דויד; ויעש שלח לרוב, ומגינים.  ב לב,ו וייתן שרי מלחמות, על-העם; ויקבצם אליו, אל-רחוב שער העיר, וידבר על-לבבם, לאמור.  ב לב,ז חזקו ואמצו--אל-תיראו ואל-תיחתו מפני מלך אשור, ומלפני כל-ההמון אשר-עימו:  כי-עימנו רב, מעימו.  ב לב,ח עימו, זרוע בשר, ועימנו יהוה אלוהינו לעוזרנו, ולהילחם מלחמותינו; וייסמכו העם, על-דברי יחזקייהו מלך-יהודה.  {פ}

ב לב,ט אחר זה, שלח סנחריב מלך-אשור עבדיו ירושלימה, והוא על-לכיש, וכל-ממשלתו עימו--על-יחזקייהו מלך יהודה, ועל-כל-יהודה אשר בירושלים לאמור.  ב לב,י כה אמר, סנחריב מלך אשור:  על-מה אתם בוטחים, ויושבים במצור בירושלים.  ב לב,יא הלוא יחזקייהו, מסית אתכם, לתת אתכם, למות ברעב ובצמא לאמור:  יהוה אלוהינו--יצילנו, מכף מלך אשור.  ב לב,יב הלוא-הוא, יחזקייהו, הסיר את-במותיו, ואת-מזבחותיו; ויאמר ליהודה ולירושלים, לאמור, לפני מזבח אחד תשתחוו, ועליו תקטירו.  ב לב,יג הלוא תדעו, מה עשיתי אני ואבותיי, לכול, עמי הארצות:  היכול יכלו, אלוהי גויי הארצות, להציל את-ארצם, מידי.  ב לב,יד מי בכל-אלוהי הגויים האלה, אשר החרימו אבותיי, אשר יכול, להציל את-עמו מידי:  כי יוכל אלוהיכם, להציל אתכם מידי.  ב לב,טו ועתה אל-ישיא אתכם חזקייהו ואל-יסית אתכם כזאת, ואל-תאמינו לו--כי-לא יוכל כל-אלוה כל-גוי וממלכה, להציל עמו מידי ומיד אבותיי:  אף כי אלוהיכם, לא-יצילו אתכם מידי.  ב לב,טז ועוד דיברו עבדיו, על-יהוה האלוהים, ועל, יחזקייהו עבדו.  ב לב,יז וספרים כתב--לחרף, ליהוה אלוהי ישראל:  ולאמור עליו לאמור, כאלוהי גויי הארצות אשר לא-הצילו עמם מידי--כן לא-יציל אלוהי יחזקייהו עמו, מידי.  ב לב,יח ויקראו בקול-גדול יהודית, על-עם ירושלים אשר על-החומה, לייראם, ולבהלם--למען, ילכדו את-העיר.  ב לב,יט וידברו, אל-אלוהי ירושלים:  כעל, אלוהי עמי הארץ--מעשה, ידי האדם.  {ס}  ב לב,כ ויתפלל יחזקייהו המלך, וישעיהו בן-אמוץ הנביא--על-זאת; ויזעקו, השמיים.  {ס}  ב לב,כא וישלח יהוה, מלאך, ויכחד כל-גיבור חיל ונגיד ושר, במחנה מלך אשור; וישב בבושת פנים לארצו, ויבוא בית אלוהיו, ומיציאי מעיו, שם הפילוהו בחרב.  ב לב,כב ויושע יהוה את-יחזקייהו ואת יושבי ירושלים, מיד סנחריב מלך-אשור--ומיד-כול; וינהלם, מסביב.  ב לב,כג ורבים מביאים מנחה ליהוה, לירושלים, ומגדנות, ליחזקייהו מלך יהודה; ויינשא לעיני כל-הגויים, מאחרי-כן.  {פ}

ב לב,כד בימים ההם, חלה יחזקייהו עד-למות; ויתפלל, אל-יהוה, ויאמר לו, ומופת נתן לו.  ב לב,כה ולא-כגמול עליו השיב יחזקייהו, כי גבה ליבו; ויהי עליו קצף, ועל-יהודה וירושלים.  ב לב,כו וייכנע יחזקייהו בגובה ליבו, הוא ויושבי ירושלים; ולא-בא עליהם קצף יהוה, בימי יחזקייהו.  ב לב,כז ויהי ליחזקייהו עושר וכבוד, הרבה מאוד; ואוצרות עשה-לו לכסף ולזהב ולאבן יקרה, ולבשמים ולמגינים, ולכול, כלי חמדה.  ב לב,כח ומסכנות--לתבואת דגן, ותירוש ויצהר; ואורוות לכל-בהמה ובהמה, ועדרים לאוורות.  ב לב,כט וערים עשה לו, ומקנה-צאן ובקר לרוב:  כי נתן-לו אלוהים, רכוש רב מאוד.  ב לב,ל והוא יחזקייהו, סתם את-מוצא מימי גיחון העליון, וישרם למטה-מערבה, לעיר דויד; ויצלח יחזקייהו, בכל-מעשהו.  ב לב,לא וכן במליצי שרי בבל, המשלחים עליו לדרוש המופת אשר היה בארץ, עזבו, האלוהים--לנסותו, לדעת כל-בלבבו.  ב לב,לב ויתר דברי יחזקייהו, וחסדיו--הנם כתובים, בחזון ישעיהו בן-אמוץ הנביא, על-ספר מלכי-יהודה, וישראל.  ב לב,לג וישכב יחזקייהו עם-אבותיו, ויקברוהו במעלה קברי בני-דויד, וכבוד עשו-לו במותו, כל-יהודה ויושבי ירושלים; וימלוך מנשה בנו, תחתיו.  {פ}

ב לג,א בן-שתים עשרה שנה, מנשה במולכו; וחמישים וחמש שנה, מלך בירושלים.  ב לג,ב ויעש הרע, בעיני יהוה:  כתועבות, הגויים, אשר הוריש יהוה, מפני בני ישראל.  ב לג,ג וישב, וייבן את-הבמות, אשר ניתץ, יחזקייהו אביו; ויקם מזבחות לבעלים, ויעש אשרות, וישתחו לכל-צבא השמיים, ויעבוד אותם.  ב לג,ד ובנה מזבחות, בבית יהוה, אשר אמר יהוה, בירושלים יהיה-שמי לעולם.  ב לג,ה וייבן מזבחות, לכל-צבא השמיים, בשתי, חצרות בית-יהוה.  ב לג,ו והוא העביר את-בניו באש, בגיא בן-הינום, ועונן וניחש וכישף, ועשה אוב ויידעוני:  הרבה, לעשות הרע בעיני יהוה--להכעיסו.  ב לג,ז וישם, את-פסל הסמל אשר עשה--בבית האלוהים, אשר אמר אלוהים אל-דויד ואל-שלמה בנו, בבית הזה ובירושלים אשר בחרתי מכול שבטי ישראל, אשים את-שמי לעילום.  ב לג,ח ולא אוסיף, להסיר את-רגל ישראל, מעל האדמה, אשר העמדתי לאבותיכם:  רק אם-ישמרו לעשות, את כל-אשר ציוויתים, לכל-התורה והחוקים והמשפטים, ביד-משה.  ב לג,ט ויתע מנשה, את-יהודה ויושבי ירושלים:  לעשות רע--מן-הגויים, אשר השמיד יהוה מפני בני ישראל.  {פ}

ב לג,י וידבר יהוה אל-מנשה ואל-עמו, ולא הקשיבו.  ב לג,יא ויבא יהוה עליהם, את-שרי הצבא אשר למלך אשור, וילכדו את-מנשה, בחוחים; ויאסרוהו, בנחושתיים, ויוליכוהו, בבלה.  ב לג,יב וכהצר לו--חילה, את-פני יהוה אלוהיו; וייכנע מאוד, מלפני אלוהי אבותיו.  ב לג,יג ויתפלל אליו, וייעתר לו וישמע תחינתו, וישיבהו ירושלים, למלכותו; ויידע מנשה, כי יהוה הוא האלוהים.  ב לג,יד ואחרי-כן בנה חומה חיצונה לעיר-דויד מערבה לגיחון בנחל ולבוא בשער הדגים, וסבב לעופל, ויגביההא, מאוד; וישם שרי-חיל בכל-הערים הבצורות, ביהודה.  ב לג,טו ויסר את-אלוהי הנכר ואת-הסמל, מבית יהוה, וכל-המזבחות אשר בנה בהר בית-יהוה, ובירושלים; וישלך, חוצה לעיר.  ב לג,טז וייבן, את-מזבח יהוה, ויזבח עליו, זבחי שלמים ותודה; ויאמר, ליהודה, לעבוד, את-יהוה אלוהי ישראל.  ב לג,יז אבל עוד העם, זובחים בבמות:  רק, ליהוה אלוהיהם.  ב לג,יח ויתר דברי מנשה, ותפילתו אל-אלוהיו, ודברי החוזים, המדברים אליו בשם יהוה אלוהי ישראל--הנם, על-דברי מלכי ישראל.  ב לג,יט ותפילתו והיעתר-לו, וכל-חטאתו ומעלו, והמקומות אשר בנה בהם במות והעמיד האשרים והפסילים, לפני היכנעו--הנם כתובים, על דברי חוזיי.  ב לג,כ וישכב מנשה עם-אבותיו, ויקברוהו ביתו; וימלוך אמון בנו, תחתיו.  {פ}

ב לג,כא בן-עשרים ושתיים שנה, אמון במולכו; ושתיים שנים, מלך בירושלים.  ב לג,כב ויעש הרע בעיני יהוה, כאשר עשה מנשה אביו; ולכל-הפסילים, אשר עשה מנשה אביו--זיבח אמון, ויעבדם.  ב לג,כג ולא נכנע מלפני יהוה, כהיכנע מנשה אביו:  כי הוא אמון, הרבה אשמה.  ב לג,כד ויקשרו עליו עבדיו, וימיתוהו בביתו.  ב לג,כה ויכו, עם-הארץ, את כל-הקושרים, על-המלך אמון; וימליכו עם-הארץ את-יאשייהו בנו, תחתיו.  {פ}

ב לד,א בן-שמונה שנים, יאשייהו במולכו; ושלושים ואחת שנה, מלך בירושלים.  ב לד,ב ויעש הישר, בעיני יהוה; וילך, בדרכי דויד אביו, ולא-סר, ימין ושמאל.  ב לד,ג ובשמונה שנים למולכו, והוא עודנו נער, החל, לדרוש לאלוהי דויד אביו; ובשתים עשרה שנה, החל לטהר את-יהודה וירושלים, מן-הבמות והאשרים, והפסילים והמסכות.  ב לד,ד וינתצו לפניו, את מזבחות הבעלים, והחמנים אשר-למעלה מעליהם, גידע; והאשרים והפסילים והמסכות, שיבר והדק, ויזרוק על-פני הקברים, הזובחים להם.  ב לד,ה ועצמות, כוהנים, שרף, על-מזבחותם; ויטהר את-יהודה, ואת-ירושלים.  ב לד,ו ובערי מנשה ואפריים ושמעון, ועד-נפתלי, בחרבותיהם, סביב.  ב לד,ז וינתץ את-המזבחות, ואת-האשרים והפסילים כיתת להדק, וכל-החמנים גידע, בכל-ארץ ישראל; וישב, לירושלים.  {פ}

ב לד,ח ובשנת שמונה עשרה למולכו, לטהר הארץ והבית--שלח את-שפן בן-אצליהו ואת-מעשיהו שר-העיר, ואת יואח בן-יואחז המזכיר, לחזק, את-בית יהוה אלוהיו.  ב לד,ט ויבואו אל-חלקייהו הכוהן הגדול, וייתנו את-הכסף המובא בית-אלוהים, אשר אספו-הלויים שומרי הסף מיד מנשה ואפריים ומכול שארית ישראל, ומכל-יהודה ובנימין; וישובו, ירושלים.  ב לד,י וייתנו, על-יד עושי המלאכה, המופקדים, בבית יהוה; וייתנו אותו עושי המלאכה, אשר עושים בבית יהוה, לבדוק ולחזק, הבית.  ב לד,יא וייתנו, לחרשים ולבונים, לקנות אבני מחצב, ועצים למחברות; ולקרות, את-הבתים, אשר השחיתו, מלכי יהודה.  {ס}  ב לד,יב והאנשים עושים באמונה במלאכה, ועליהם מופקדים יחת ועובדיהו הלויים מן-בני מררי, וזכריה ומשולם מן-בני הקהתים, לנצח; והלויים--כל-מבין, בכלי-שיר.  ב לד,יג ועל הסבלים, ומנצחים לכול עושי מלאכה, לעבודה, ועבודה; ומהלויים, סופרים ושוטרים ושוערים.  ב לד,יד ובהוציאם את-הכסף, המובא בית יהוה--מצא חלקייהו הכוהן, את-ספר תורת-יהוה ביד-משה.  ב לד,טו ויען חלקייהו, ויאמר אל-שפן הסופר, ספר התורה מצאתי, בבית יהוה; וייתן חלקייהו את-הספר, אל-שפן.  ב לד,טז ויבא שפן את-הספר אל-המלך, וישב עוד את-המלך דבר לאמור:  כול אשר-ניתן ביד-עבדיך, הם עושים.  ב לד,יז ויתיכו, את-הכסף הנמצא בבית-יהוה; וייתנוהו, על-יד המופקדים, ועל-יד, עושי המלאכה.  ב לד,יח ויגד שפן הסופר, למלך לאמור--ספר נתן לי, חלקייהו הכוהן; ויקרא-בו שפן, לפני המלך.  ב לד,יט ויהי כשמוע המלך, את דברי התורה--ויקרע, את-בגדיו.  ב לד,כ ויצו המלך את-חלקייהו ואת-אחיקם בן-שפן ואת-עבדון בן-מיכה ואת שפן הסופר, ואת עשיה עבד-המלך--לאמור.  ב לד,כא לכו דרשו את-יהוה בעדי, ובעד הנשאר בישראל וביהודה, על-דברי הספר, אשר נמצא:  כי-גדולה חמת-יהוה, אשר ניתכה בנו, על אשר לא-שמרו אבותינו את-דבר יהוה, לעשות ככל-הכתוב על-הספר הזה.  ב לד,כב וילך חלקייהו ואשר המלך, אל-חולדה הנביאה אשת שלום בן-תוקהת בן-חסרה שומר הבגדים, והיא יושבת בירושלים, במשנה; וידברו אליה, כזאת.  ב לד,כג ותאמר להם, כה-אמר יהוה אלוהי ישראל:  אמרו לאיש, אשר-שלח אתכם אליי.  {ס}  ב לד,כד כה אמר יהוה, הנני מביא רעה על-המקום הזה ועל-יושביו:  את כל-האלות, הכתובות על-הספר, אשר קראו, לפני מלך יהודה.  ב לד,כה תחת אשר עזבוני, ויקטרו לאלוהים אחרים--למען הכעיסני, בכול מעשי ידיהם; ותיתך חמתי במקום הזה, ולא תכבה.  ב לד,כו ואל-מלך יהודה, השולח אתכם לדרוש ביהוה--כה תאמרו, אליו:  {ס}  כה-אמר יהוה אלוהי ישראל, הדברים אשר שמעת.  ב לד,כז יען רך-לבבך ותיכנע מלפני אלוהים, בשומעך את-דבריו על-המקום הזה ועל-יושביו, ותיכנע לפניי, ותקרע את-בגדיך ותבך לפניי; וגם-אני שמעתי, נאום-יהוה.  ב לד,כח הנני אוסיפך אל-אבותיך, ונאספת אל-קברותיך בשלום, ולא-תראינה עיניך, בכול הרעה אשר אני מביא על-המקום הזה ועל-יושביו; וישיבו את-המלך, דבר.  {ס}  ב לד,כט וישלח, המלך; ויאסוף, את-כל-זקני יהודה וירושלים.  ב לד,ל ויעל המלך בית-יהוה וכל-איש יהודה ויושבי ירושלים, והכוהנים והלויים, וכל-העם, מגדול ועד-קטן; ויקרא באוזניהם, את-כל-דברי ספר הברית, הנמצא, בית יהוה.  ב לד,לא ויעמוד המלך על-עומדו, ויכרות את-הברית לפני יהוה, ללכת אחרי יהוה ולשמור את-מצוותיו ועדוותיו וחוקיו, בכל-לבבו ובכל-נפשו--לעשות את-דברי הברית, הכתובים על-הספר הזה.  ב לד,לב ויעמד, את כל-הנמצא בירושלים ובנימין; ויעשו יושבי ירושלים, כברית אלוהים אלוהי אבותיהם.  ב לד,לג ויסר יאשייהו את-כל-התועבות, מכל-הארצות אשר לבני ישראל, ויעבד את כל-הנמצא בישראל, לעבוד את-יהוה אלוהיהם:  כל-ימיו--לא סרו, מאחרי יהוה אלוהי אבותיהם.  {ס}  ב לה,א ויעש יאשייהו בירושלים פסח, ליהוה; וישחטו הפסח, בארבעה עשר לחודש הראשון.  ב לה,ב ויעמד הכוהנים, על-משמרותם; ויחזקם, לעבודת בית יהוה.  {ס}  ב לה,ג ויאמר ללויים המבינים לכל-ישראל הקדושים ליהוה, תנו את-ארון-הקודש בבית אשר בנה שלמה בן-דויד מלך ישראל--אין-לכם משא, בכתף; עתה, עבדו את-יהוה אלוהיכם, ואת, עמו ישראל.  ב לה,ד והכינו לבית-אבותיכם, כמחלקותיכם--בכתב, דויד מלך ישראל, ובמכתב, שלמה בנו.  ב לה,ה ועמדו בקודש, לפלוגות בית האבות, לאחיכם, בני העם--וחלוקת בית-אב, ללויים.  ב לה,ו ושחטו, הפסח; והתקדשו והכינו לאחיכם, לעשות כדבר-יהוה ביד-משה.  {פ}

ב לה,ז וירם יאשייהו לבני העם צאן כבשים ובני-עיזים, הכול לפסחים, לכל-הנמצא למספר שלושים אלף, ובקר שלושת אלפים:  אלה, מרכוש המלך.  {ס}  ב לה,ח ושריו לנדבה לעם, לכוהנים וללויים--הרימו:  חלקייה וזכריהו ויחיאל, נגידי בית האלוהים, לכוהנים נתנו לפסחים אלפיים ושש מאות, ובקר שלוש מאות.  ב לה,ט וכנניהו ושמעיהו ונתנאל אחיו, וחשביהו ויעיאל ויוזבד--שרי הלויים:  הרימו ללויים לפסחים חמשת אלפים, ובקר חמש מאות.  ב לה,י ותיכון, העבודה; ויעמדו הכוהנים על-עומדם והלויים על-מחלקותם, כמצות המלך.  ב לה,יא וישחטו, הפסח; ויזרקו הכוהנים מידם, והלויים מפשיטים.  ב לה,יב ויסירו העולה לתיתם למפלגות לבית-אבות, לבני העם, להקריב ליהוה, ככתוב בספר משה; וכן, לבקר.  ב לה,יג ויבשלו הפסח באש, כמשפט; והקודשים בישלו, בסירות ובדוודים ובצלחות, ויריצו, לכל-בני העם.  ב לה,יד ואחר, הכינו להם ולכוהנים--כי הכוהנים בני אהרון, בהעלות העולה והחלבים עד-לילה; והלויים הכינו להם, ולכוהנים בני אהרון.  ב לה,טו והמשוררים בני-אסף על-מעמדם, כמצות דויד ואסף והימן וידותון חוזה המלך, והשוערים, לשער ושער:  אין להם, לסור מעל עבודתם--כי-אחיהם הלויים, הכינו להם.  ב לה,טז ותיכון כל-עבודת יהוה ביום ההוא, לעשות הפסח, והעלות עולות, על מזבח יהוה--כמצות, המלך יאשייהו.  ב לה,יז ויעשו בני-ישראל הנמצאים את-הפסח, בעת ההיא, ואת-חג המצות, שבעת ימים.  ב לה,יח ולא-נעשה פסח כמוהו בישראל, מימי שמואל הנביא; וכל-מלכי ישראל לא-עשו כפסח אשר-עשה יאשייהו והכוהנים והלויים וכל-יהודה, וישראל הנמצא, ויושבי, ירושלים.  {ס}  ב לה,יט בשמונה עשרה שנה, למלכות יאשייהו--נעשה, הפסח הזה.  ב לה,כ אחרי כל-זאת, אשר הכין יאשייהו את-הבית, עלה נכו מלך-מצריים להילחם בכרכמיש, על-פרת; וייצא לקראתו, יאשייהו.  ב לה,כא וישלח אליו מלאכים לאמור מה-לי ולך מלך יהודה, לא-עליך אתה היום כי אל-בית מלחמתי, ואלוהים, אמר לבהלני:  חדל-לך מאלוהים אשר-עימי, ואל-ישחיתך.  ב לה,כב ולא-הסב יאשייהו פניו ממנו, כי להילחם-בו התחפש, ולא שמע אל-דברי נכו, מפי אלוהים; ויבוא, להילחם בבקעת מגידו.  ב לה,כג ויורו, היורים, למלך, יאשייהו; ויאמר המלך לעבדיו העבירוני, כי הוחליתי מאוד.  ב לה,כד ויעבירוהו עבדיו מן-המרכבה, וירכיבוהו על רכב המשנה אשר-לו, ויוליכוהו ירושלים, וימת וייקבר בקברות אבותיו; וכל-יהודה, וירושלים, מתאבלים, על-יאשייהו.  {פ}

ב לה,כה ויקונן ירמיהו, על-יאשייהו, ויאמרו כל-השרים והשרות בקינותיהם על-יאשייהו עד-היום, וייתנום לחוק על-ישראל; והנם כתובים, על-הקינות.  ב לה,כו ויתר דברי יאשייהו, וחסדיו--ככתוב, בתורת יהוה.  ב לה,כז ודבריו, הראשונים והאחרונים--הנם כתובים, על-ספר מלכי-ישראל ויהודה.  ב לו,א ויקחו, עם-הארץ, את-יהואחז, בן-יאשייהו; וימליכוהו תחת-אביו, בירושלים.  ב לו,ב בן-שלוש ועשרים שנה, יואחז במולכו; ושלושה חודשים, מלך בירושלים.  ב לו,ג ויסירהו מלך-מצריים, בירושלים; ויענוש, את-הארץ, מאה כיכר-כסף, וכיכר זהב.  ב לו,ד וימלך מלך-מצריים את-אליקים אחיו, על-יהודה וירושלים, ויסב את-שמו, יהויקים; ואת-יואחז אחיו לקח נכו, ויביאהו מצריימה.  {פ}

ב לו,ה בן-עשרים וחמש שנה, יהויקים במולכו, ואחת עשרה שנה, מלך בירושלים; ויעש הרע, בעיני יהוה אלוהיו.  ב לו,ו עליו עלה, נבוכדנאצר מלך בבל; ויאסרהו, בנחושתיים, להוליכו, בבלה.  ב לו,ז ומכלי בית יהוה, הביא נבוכדנאצר לבבל; וייתנם בהיכלו, בבבל.  ב לו,ח ויתר דברי יהויקים ותועבותיו אשר-עשה, והנמצא עליו--הנם כתובים על-ספר מלכי ישראל, ויהודה; וימלוך יהויכין בנו, תחתיו.  {פ}

ב לו,ט בן-שמונה שנים, יהויכין במולכו, ושלושה חודשים ועשרת ימים, מלך בירושלים; ויעש הרע, בעיני יהוה.  ב לו,י ולתשובת השנה, שלח המלך נבוכדנאצר, ויביאהו בבלה, עם-כלי חמדת בית-יהוה; וימלך את-צדקייהו אחיו, על-יהודה וירושלים.  {פ}

ב לו,יא בן-עשרים ואחת שנה, צדקייהו במולכו; ואחת עשרה שנה, מלך בירושלים.  ב לו,יב ויעש הרע, בעיני יהוה אלוהיו:  לא נכנע, מלפני ירמיהו הנביא--מפי יהוה.  ב לו,יג וגם במלך נבוכדנאצר, מרד, אשר השביעו, באלוהים; ויקש את-עורפו, ויאמץ את-לבבו, משוב, אל-יהוה אלוהי ישראל.  ב לו,יד גם כל-שרי הכוהנים והעם, הרבו למעול-מעל, ככול, תועבות הגויים; ויטמאו את-בית יהוה, אשר הקדיש בירושלים.  ב לו,טו וישלח יהוה אלוהי אבותיהם עליהם, ביד מלאכיו--השכם ושלוח:  כי-חמל על-עמו, ועל-מעונו.  ב לו,טז ויהיו מלעיבים, במלאכי האלוהים, ובוזים דבריו, ומיתעתעים בנביאיו:  עד עלות חמת-יהוה, בעמו--עד-לאין מרפא.  ב לו,יז ויעל עליהם את-מלך כשדים, ויהרוג בחוריהם בחרב בבית מקדשם, ולא חמל על-בחור ובתולה, זקן וישש:  הכול, נתן בידו.  ב לו,יח וכול כלי בית האלוהים, הגדולים והקטנים, ואוצרות בית יהוה, ואוצרות המלך ושריו--הכול, הביא בבל.  ב לו,יט וישרפו, את-בית האלוהים, וינתצו, את חומת ירושלים; וכל-ארמנותיה שרפו באש, וכל-כלי מחמדיה להשחית.  ב לו,כ ויגל השארית מן-החרב, אל-בבל; ויהיו-לו ולבניו לעבדים, עד-מלוך מלכות פרס.  ב לו,כא למלאות דבר-יהוה בפי ירמיהו, עד-רצתה הארץ את-שבתותיה:  כל-ימי הושמה שבתה, למלאות שבעים שנה.  {ס}  ב לו,כב ובשנת אחת, לכורש מלך פרס, לכלות דבר-יהוה, בפי ירמיהו--העיר יהוה, את-רוח כורש מלך-פרס, ויעבר-קול בכל-מלכותו, וגם-במכתב לאמור.  {ס}  ב לו,כג כה-אמר כורש מלך פרס, כל-ממלכות הארץ נתן לי יהוה אלוהי השמיים, והוא-פקד עליי לבנות-לו בית, בירושלים אשר ביהודה:  מי-בכם מכל-עמו, יהוה אלוהיו עימו--ויעל.  {ש}

תהילים

א,א  אשרי האיש--    אשר לא הלך, בעצת רשעים;
ובדרך חטאים, לא עמד,    ובמושב לצים, לא ישב.
א,ב  כי אם בתורת יהוה, חפצו;    ובתורתו יהגה, יומם ולילה.
א,ג  והיה--    כעץ, שתול על-פלגי-מים:
אשר פרייו, ייתן בעיתו--ועלהו לא-ייבול;    וכול אשר-יעשה יצליח.
א,ד  לא-כן הרשעים:    כי אם-כמוץ, אשר-תידפנו רוח.
א,ה  על-כן, לא-יקומו רשעים--במשפט;    וחטאים, בעדת צדיקים.
א,ו  כי-יודע יהוה, דרך צדיקים;    ודרך רשעים תאבד.

ב,א  למה, רגשו גויים;    ולאומים, יהגו-ריק.
ב,ב  יתייצבו, מלכי-ארץ--    ורוזנים נוסדו-יחד:
על-יהוה,    ועל-משיחו.
ב,ג  ננתקה, את-מוסרותימו;    ונשליכה ממנו עבותימו.
ב,ד  יושב בשמיים ישחק:    אדוניי, ילעג-למו.
ב,ה  אז ידבר אלימו באפו;    ובחרונו יבהלמו.
ב,ו  ואני, נסכתי מלכי:    על-ציון, הר-קודשי.
ב,ז  אספרה, אל-חוק:    יהוה, אמר אליי בני אתה--אני, היום ילדתיך.
ב,ח  שאל ממני--ואתנה גויים, נחלתך;    ואחוזתך, אפסי-ארץ.
ב,ט  תרועם, בשבט ברזל:    ככלי יוצר תנפצם.
ב,י  ועתה, מלכים השכילו;    היווסרו, שופטי ארץ.
ב,יא  עבדו את-יהוה ביראה;    וגילו, ברעדה.
ב,יב  נשקו-בר, פן-יאנף ותאבדו דרך--    כי-יבער כמעט אפו:
אשרי,    כל-חוסי בו.

ג,א  מזמור לדויד:    בבורחו, מפני אבשלום בנו.
ג,ב  יהוה, מה-רבו צריי;    רבים, קמים עליי.
ג,ג  רבים, אומרים לנפשי:    אין ישועתה לו באלוהים סלה.
ג,ד  ואתה יהוה, מגן בעדי;    כבודי, ומרים ראשי.
ג,ה  קולי, אל-יהוה אקרא;    ויענני מהר קודשו סלה.
ג,ו  אני שכבתי, ואישנה;    הקיצותי--כי יהוה יסמכני.
ג,ז  לא-אירא, מרבבות עם--    אשר סביב, שתו עליי.
ג,ח  קומה יהוה, הושיעני אלוהיי--    כי-הכית את-כל-אויביי לחי;
שיני רשעים    שיברת.
ג,ט  ליהוה הישועה;    על-עמך ברכתך סלה.

ד,א  למנצח בנגינות, מזמור לדויד.
ד,ב  בקוראי, ענני אלוהי צדקי--בצר, הרחבת לי;    חונני, ושמע תפילתי.
ד,ג  בני איש, עד-מה כבודי לכלימה--תאהבון ריק;    תבקשו כזב סלה.
ד,ד  ודעו--כי-הפלה יהוה, חסיד לו;    יהוה ישמע, בקוראי אליו.
ד,ה  רגזו, ואל-תחטאו:    אמרו בלבבכם, על-משכבכם; ודומו סלה.
ד,ו  זבחו זבחי-צדק;    ובטחו, אל-יהוה.
ד,ז  רבים אומרים, מי-יראנו-טוב:    נסה עלינו, אור פניך יהוה.
ד,ח  נתת שמחה בליבי;    מעת דגנם ותירושם רבו.
ד,ט  בשלום יחדיו, אשכבה ואישן:    כי-אתה יהוה לבדד; לבטח, תושיבני.

ה,א  למנצח אל-הנחילות,    מזמור לדויד.
ה,ב  אמריי האזינה יהוה;    בינה הגיגי.
ה,ג  הקשיבה, לקול שוועי--מלכי ואלוהיי:    כי-אליך, אתפלל.
ה,ד  יהוה--בוקר, תשמע קולי;    בוקר אערוך-לך, ואצפה.
ה,ה  כי, לא אל חפץ רשע אתה:    לא יגורך רע.
ה,ו  לא-יתייצבו הוללים, לנגד עיניך;    שנאת, כל-פועלי אוון.
ה,ז  תאבד, דוברי כזב:    איש-דמים ומרמה, יתעב יהוה.
ה,ח  ואני--ברוב חסדך, אבוא ביתך;    אשתחווה אל-היכל-קודשך, ביראתך.
ה,ט  יהוה, נחני בצדקתך--למען שורריי;    הישר לפניי דרכך.
ה,י  כי אין בפיהו, נכונה--קרבם הוות:    קבר-פתוח גרונם; לשונם, יחליקון.
ה,יא  האשימם, אלוהים--    ייפלו, ממועצותיהם:
ברוב פשעיהם, הדיחמו--    כי-מרו בך.
ה,יב  וישמחו כל-חוסי בך, לעולם ירננו--    ותסך עלימו;
ויעלצו בך,    אוהבי שמך.
ה,יג  כי-אתה, תברך צדיק:    יהוה--כצינה, רצון תעטרנו.

ו,א  למנצח בנגינות, על-השמינית;    מזמור לדויד.
ו,ב  יהוה, אל-באפך תוכיחני;    ואל-בחמתך תייסרני.
ו,ג  חונני יהוה, כי אומלל-אני:    רפאני יהוה--כי נבהלו עצמיי.
ו,ד  ונפשי, נבהלה מאוד;    ואתה יהוה, עד-מתיי.
ו,ה  שובה יהוה, חלצה נפשי;    הושיעני, למען חסדך.
ו,ו  כי אין במוות זכרך;    בשאול, מי יודה-לך.
ו,ז  יגעתי, באנחתי--אשחה בכל-לילה, מיטתי;    בדמעתי, ערשי אמסה.
ו,ח  עששה מכעס עיני;    עתקה, בכל-צורריי.
ו,ט  סורו ממני, כל-פועלי אוון:    כי-שמע יהוה, קול בכיי.
ו,י  שמע יהוה, תחינתי;    יהוה, תפילתי ייקח.
ו,יא  יבושו, וייבהלו מאוד--כל-אויביי;    ישובו, יבושו רגע.

ז,א  שיגיון, לדויד:    אשר-שר ליהוה--על-דברי-כוש, בן-ימיני.
ז,ב  יהוה אלוהיי, בך חסיתי;    הושיעני מכל-רודפיי, והצילני.
ז,ג  פן-יטרוף כאריה נפשי;    פורק, ואין מציל.
ז,ד  יהוה אלוהיי, אם-עשיתי זאת;    אם-יש-עוול בכפיי.
ז,ה  אם-גמלתי, שולמי רע;    ואחלצה צוררי ריקם.
ז,ו  ירדוף אויב נפשי, וישג--וירמוס לארץ חיי;    וכבודי, לעפר ישכן סלה.
ז,ז  קומה יהוה, באפך--הינשא, בעברות צורריי;    ועורה אליי, משפט ציווית.
ז,ח  ועדת לאומים, תסובבך;    ועליה, למרום שובה.
ז,ט  יהוה, ידין עמים:    שופטני יהוה; כצדקי וכתומי עליי.
ז,י  יגמור נא רע, רשעים--    ותכונן צדיק;
ובוחן ליבות, וכליות--    אלוהים צדיק.
ז,יא  מגיני על-אלוהים;    מושיע, ישרי-לב.
ז,יב  אלוהים, שופט צדיק;    ואל, זועם בכל-יום.
ז,יג  אם-לא ישוב, חרבו ילטוש;    קשתו דרך, ויכוננהא.
ז,יד  ולו, הכין כלי מוות;    חיציו, לדולקים יפעל.
ז,טו  הנה יחבל-אוון;    והרה עמל, וילד שקר.
ז,טז  בור כרה, ויחפרהו;    וייפול, בשחת יפעל.
ז,יז  ישוב עמלו בראשו;    ועל קודקודו, חמסו יירד.
ז,יח  אודה יהוה כצדקו;    ואזמרה, שם-יהוה עליון.

ח,א  למנצח על-הגיתית,    מזמור לדויד.
ח,ב  יהוה אדונינו--    מה-אדיר שמך, בכל-הארץ;
אשר תנה הודך,    על-השמיים.
ח,ג  מפי עוללים, ויונקים--    ייסדת-עוז:
למען צורריך;    להשבית אויב, ומתנקם.
ח,ד  כי-אראה שמיך,    מעשה אצבעותיך--
ירח וכוכבים,    אשר כוננת.
ח,ה  מה-אנוש כי-תזכרנו;    ובן-אדם, כי תפקדנו.
ח,ו  ותחסרהו מעט, מאלוהים;    וכבוד והדר תעטרהו.
ח,ז  תמשילהו, במעשי ידיך;    כול, שתה תחת-רגליו.
ח,ח  צונה ואלפים כולם;    וגם, בהמות שדיי.
ח,ט  ציפור שמיים, ודגי הים;    עובר, אורחות ימים.
ח,י  יהוה אדונינו:    מה-אדיר שמך, בכל-הארץ.

ט,א  למנצח, על-מות לבן;    מזמור לדויד.
ט,ב  אודה יהוה, בכל-ליבי;    אספרה, כל-נפלאותיך.
ט,ג  אשמחה ואעלצה בך;    אזמרה שמך עליון.
ט,ד  בשוב-אויביי אחור;    ייכשלו ויאבדו, מפניך.
ט,ה  כי-עשית, משפטי ודיני;    ישבת לכיסא, שופט צדק.
ט,ו  גערת גויים, איבדת רשע;    שמם מחית, לעולם ועד.
ט,ז  האויב, תמו חורבות--לנצח;    וערים נתשת--אבד זכרם המה.
ט,ח  ויהוה, לעולם יישב;    כונן למשפט כיסאו.
ט,ט  והוא, ישפוט-תבל בצדק;    ידין לאומים, במישרים.
ט,י  ויהי יהוה משגב לדך;    משגב, לעיתות בצרה.
ט,יא  ויבטחו בך, יודעי שמך:    כי לא-עזבת דורשיך יהוה.
ט,יב  זמרו--ליהוה, יושב ציון;    הגידו בעמים, עלילותיו.
ט,יג  כי-דורש דמים, אותם זכר;    לא-שכח, צעקת ענווים.
ט,יד  חוננני יהוה--ראה עוניי, משונאיי;    מרוממי, משערי מוות.
ט,טו  למען אספרה, כל-תהילתך:    בשערי בת-ציון--אגילה, בישועתך.
ט,טז  טבעו גויים, בשחת עשו;    ברשת-זו טמנו, נלכדה רגלם.
ט,יז  נודע, יהוה--משפט עשה:    בפועל כפיו, נוקש רשע; היגיון סלה.
ט,יח  ישובו רשעים לשאולה:    כל-גויים, שכחי אלוהים.
ט,יט  כי לא לנצח, יישכח אביון;    תקוות עניים, תאבד לעד.
ט,כ  קומה יהוה, אל-יעוז אנוש;    יישפטו גויים, על-פניך.
ט,כא  שיתה יהוה, מורה--להם:    יידעו גויים--אנוש המה סלה.

י,א  למה יהוה, תעמוד ברחוק;    תעלים, לעיתות בצרה.
י,ב  בגאוות רשע, ידלק עני;    ייתפשו, במזימות זו חשבו.
י,ג  כי-הילל רשע, על-תאוות נפשו;    ובוצע בירך, ניאץ יהוה.
י,ד  רשע--כגובה אפו, בל-ידרוש;    אין אלוהים, כל-מזימותיו.
י,ה  יחילו דרכיו, בכל-עת--מרום משפטיך, מנגדו;    כל-צורריו, יפיח בהם.
י,ו  אמר בליבו, בל-אמוט;    לדור ודור, אשר לא-ברע.
י,ז  אלה, פיהו מלא--ומרמות ותוך;    תחת לשונו, עמל ואוון.
י,ח  יישב, במארב חצרים--במסתרים, יהרוג נקי;    עיניו, לחלכה יצפונו.
י,ט  יארוב במסתר, כאריה בסוכו--    יארוב, לחטוף עני;
יחטוף עני,    במושכו ברשתו.
י,י  ידכה ישוח;    ונפל בעצומיו, חיל כאים.
י,יא  אמר בליבו, שכח אל;    הסתיר פניו, בל-ראה לנצח.
י,יב  קומה יהוה--אל, נשא ידך;    אל-תשכח ענווים.
י,יג  על-מה, ניאץ רשע אלוהים;    אמר בליבו, לא תדרוש.
י,יד  ראית, כי-אתה עמל וכעס תביט--    לתת בידך:
עליך, יעזוב חלכה;    יתום, אתה היית עוזר.
י,טו  שבור, זרוע רשע;    ורע, תדרוש-רשעו בל-תמצא.
י,טז  יהוה מלך, עולם ועד;    אבדו גויים, מארצו.
י,יז  תאוות ענווים שמעת יהוה;    תכין ליבם, תקשיב אוזנך.
י,יח  לשפוט יתום, ודך:    בל-יוסיף עוד--לערוץ אנוש, מן-הארץ.

יא,א  למנצח, לדויד:
ביהוה, חסיתי--איך, תאמרו לנפשי;    נודי, הרכם ציפור.
יא,ב  כי הנה הרשעים, ידרכון קשת,    כוננו חיצם על-יתר--
לירות במו-אופל,    לישרי-לב.
יא,ג  כי השתות, ייהרסון--    צדיק, מה-פעל.
יא,ד  יהוה, בהיכל קודשו--    יהוה, בשמיים כיסאו:
עיניו יחזו--    עפעפיו יבחנו, בני אדם.
יא,ה  יהוה, צדיק יבחן:    ורשע, ואוהב חמס--שנאה נפשו.
יא,ו  ימטר על-רשעים, פחים:    אש וגופרית, ורוח זלעפות--מנת כוסם.
יא,ז  כי-צדיק יהוה, צדקות אהב;    ישר, יחזו פנימו.

יב,א  למנצח על-השמינית,    מזמור לדויד.
יב,ב  הושיעה יהוה, כי-גמר חסיד:    כי-פסו אמונים, מבני אדם.
יב,ג  שוא, ידברו--איש את-ריעהו:    שפת חלקות--בלב ולב ידברו.
יב,ד  יכרת יהוה, כל-שפתי חלקות--    לשון, מדברת גדולות.
יב,ה  אשר אמרו, ללשוננו נגביר--שפתינו איתנו:    מי אדון לנו.
יב,ו  משוד עניים,    מאנקת אביונים:
עתה אקום, יאמר יהוה;    אשית בישע, יפיח לו.
יב,ז  אמרות יהוה,    אמרות טהורות:
כסף צרוף, בעליל לארץ;    מזוקק, שבעתיים.
יב,ח  אתה-יהוה תשמרם;    תיצרנו, מן-הדור זו לעולם.
יב,ט  סביב, רשעים יתהלכון;    כרום זולות, לבני אדם.

יג,א  למנצח, מזמור לדויד.
יג,ב  עד-אנה יהוה, תשכחני נצח;    עד-אנה, תסתיר את-פניך ממני.
יג,ג  עד-אנה אשית עצות, בנפשי--    יגון בלבבי יומם;
עד-אנה,    ירום אויבי עליי.
יג,ד  הביטה ענני, יהוה אלוהיי;    האירה עיניי, פן-אישן המוות.
יג,ה  פן-יאמר אויבי יכולתיו;    צריי יגילו, כי אמוט.
יג,ו  ואני, בחסדך בטחתי--    יגל ליבי, בישועתך:
אשירה ליהוה,    כי גמל עליי.

יד,א  למנצח, לדויד:
אמר נבל בליבו,    אין אלוהים;
השחיתו, התעיבו עלילה--    אין עושה-טוב.
יד,ב  יהוה--    משמיים, השקיף על-בני-אדם:
לראות, היש משכיל--    דורש, את-אלוהים.
יד,ג  הכול סר, יחדיו נאלחו:    אין עושה-טוב--אין, גם-אחד.
יד,ד  הלוא ידעו, כל-פועלי-אוון:    אוכלי עמי, אכלו לחם; יהוה, לא קראו.
יד,ה  שם, פחדו פחד:    כי-אלוהים, בדור צדיק.
יד,ו  עצת-עני תבישו:    כי יהוה מחסהו.
יד,ז  מי ייתן מציון,    ישועת ישראל:
בשוב יהוה, שבות עמו;    יגל יעקוב, ישמח ישראל.

טו,א  מזמור, לדויד:    יהוה, מי-יגור באוהלך; מי-ישכון, בהר קודשך.
טו,ב  הולך תמים, ופועל צדק;    ודובר אמת, בלבבו.
טו,ג  לא-רגל, על-לשונו--לא-עשה לריעהו רעה;    וחרפה, לא-נשא על-קרובו.
טו,ד  נבזה, בעיניו נמאס--    ואת-יראי יהוה יכבד;
נשבע להרע,    ולא ימיר.
טו,ה  כספו, לא-נתן בנשך--    ושוחד על-נקי, לא לקח:
עושה-אלה--    לא יימוט לעולם.

טז,א  מכתם לדויד:    שומרני אל, כי-חסיתי בך.
טז,ב  אמרת ליהוה, אדוניי אתה;    טובתי, בל-עליך.
טז,ג  לקדושים, אשר-בארץ המה;    ואדירי, כל-חפצי-בם.
טז,ד  ירבו עצבותם,    אחר מהרו:
בל-אסיך נסכיהם מדם;    ובל-אשא את-שמותם, על-שפתיי.
טז,ה  יהוה, מנת-חלקי וכוסי--    אתה, תומיך גורלי.
טז,ו  חבלים נפלו-לי, בנעימים;    אף-נחלת, שפרה עליי.
טז,ז  אברך--את-יהוה, אשר יעצני;    אף-לילות, ייסרוני כליותיי.
טז,ח  שיוויתי יהוה לנגדי תמיד:    כי מימיני, בל-אמוט.
טז,ט  לכן, שמח ליבי--ויגל כבודי;    אף-בשרי, ישכון לבטח.
טז,י  כי, לא-תעזוב נפשי לשאול;    לא-תיתן חסידך, לראות שחת.
טז,יא  תודיעני,    אורח חיים:
שובע שמחות, את-פניך;    נעימות בימינך נצח.

יז,א  תפילה, לדויד:
שמעה יהוה, צדק--    הקשיבה רינתי, האזינה תפילתי;
בלא,    שפתי מרמה.
יז,ב  מלפניך, משפטי ייצא;    עיניך, תחזינה מישרים.
יז,ג  בחנת ליבי, פקדת לילה--    צרפתני בל-תמצא;
זמותי,    בל-יעבור-פי.
יז,ד  לפעולות אדם, בדבר שפתיך--    אני שמרתי, אורחות פריץ.
יז,ה  תמוך אשוריי, במעגלותיך;    בל-נמוטו פעמיי.
יז,ו  אני-קראתיך כי-תענני אל;    הט-אוזנך לי, שמע אמרתי.
יז,ז  הפלה חסדיך, מושיע חוסים--    ממתקוממים, בימינך.
יז,ח  שומרני, כאישון בת-עין;    בצל כנפיך, תסתירני.
יז,ט  מפני רשעים, זו שדוני;    אויביי בנפש, יקיפו עליי.
יז,י  חלבמו סגרו;    פימו, דיברו בגאות.
יז,יא  אשורינו, עתה סבבונו;    עיניהם ישיתו, לנטות בארץ.
יז,יב  דמיונו--כאריה, יכסוף לטרוף;    וככפיר, יושב במסתרים.
יז,יג  קומה יהוה--    קדמה פניו, הכריעהו;
פלטה נפשי,    מרשע חרבך.
יז,יד  ממתים ידך יהוה,    ממתים מחלד--
חלקם בחיים,    וצפונך תמלא בטנם:
ישבעו בנים--    והניחו יתרם, לעולליהם.
יז,טו  אני--בצדק, אחזה פניך;    אשבעה בהקיץ, תמונתך.

יח,א  למנצח, לעבד יהוה--לדויד:
אשר דיבר, ליהוה,    את-דברי, השירה הזאת--
ביום הציל-יהוה אותו מכף כל-אויביו,    ומיד שאול.
יח,ב  ויאמר--    ארחמך יהוה חזקי.
יח,ג  יהוה, סלעי ומצודתי--    ומפלטי:
אלי צורי, אחסה-בו;    מגיני וקרן-ישעי, משגבי.
יח,ד  מהולל, אקרא יהוה;    ומן-אויביי, איוושע.
יח,ה  אפפוני חבלי-מוות;    ונחלי בלייעל יבעתוני.
יח,ו  חבלי שאול סבבוני;    קידמוני, מוקשי מוות.
יח,ז  בצר-לי, אקרא יהוה--    ואל-אלוהיי אשווע:
ישמע מהיכלו קולי;    ושוועתי, לפניו תבוא באוזניו.
יח,ח  ותגעש ותרעש, הארץ--    ומוסדי הרים ירגזו;
ויתגעשו,    כי-חרה לו.
יח,ט  עלה עשן, באפו--    ואש-מפיו תאכל;
גחלים,    בערו ממנו.
יח,י  ויט שמיים, ויירד;    וערפל, תחת רגליו.
יח,יא  וירכב על-כרוב, ויעוף;    ויידא, על-כנפי-רוח.
יח,יב  ישת חושך, סתרו--    סביבותיו סוכתו;
חשכת-מים,    עבי שחקים.
יח,יג  מנוגה, נגדו:    עביו עברו--ברד, וגחלי-אש.
יח,יד  וירעם בשמיים, יהוה--ועליון, ייתן קולו;    ברד, וגחלי-אש.
יח,טו  וישלח חיציו, ויפיצם;    וברקים רב, ויהומם.
יח,טז  וייראו, אפיקי מים,    וייגלו, מוסדות תבל:
מגערתך יהוה--    מנשמת, רוח אפך.
יח,יז  ישלח ממרום, ייקחני;    ימשני, ממים רבים.
יח,יח  יצילני, מאויבי עז;    ומשונאיי, כי-אמצו ממני.
יח,יט  יקדמוני ביום-אידי;    ויהי-יהוה למשען לי.
יח,כ  ויוציאני למרחב;    יחלצני, כי חפץ בי.
יח,כא  יגמלני יהוה כצדקי;    כבור ידיי, ישיב לי.
יח,כב  כי-שמרתי, דרכי יהוה;    ולא-רשעתי, מאלוהיי.
יח,כג  כי כל-משפטיו לנגדי;    וחוקותיו, לא-אסיר מני.
יח,כד  ואהי תמים עימו;    ואשתמר, מעווני.
יח,כה  וישב-יהוה לי כצדקי;    כבור ידיי, לנגד עיניו.
יח,כו  עם-חסיד תתחסד;    עם-גבר תמים, תיתמם.
יח,כז  עם-נבר תתברר;    ועם-עיקש, תתפתל.
יח,כח  כי-אתה, עם-עני תושיע;    ועיניים רמות תשפיל.
יח,כט  כי-אתה, תאיר נרי;    יהוה אלוהיי, יגיה חושכי.
יח,ל  כי-בך, ארוץ גדוד;    ובאלוהיי, אדלג-שור.
יח,לא  האל,    תמים דרכו:
אמרת-יהוה צרופה;    מגן הוא, לכול החוסים בו.
יח,לב  כי מי אלוה, מבלעדי יהוה;    ומי צור, זולתי אלוהינו.
יח,לג  האל, המאזרני חיל;    וייתן תמים דרכי.
יח,לד  משווה רגליי, כאיילות;    ועל במותיי, יעמידני.
יח,לה  מלמד ידיי, למלחמה;    וניחתה קשת-נחושה, זרועותיי.
יח,לו  ותיתן-לי, מגן ישעך:    וימינך תסעדני; וענוותך תרבני.
יח,לז  תרחיב צעדי תחתיי;    ולא מעדו, קרסוליי.
יח,לח  ארדוף אויביי, ואשיגם;    ולא-אשוב, עד-כלותם.
יח,לט  אמחצם, ולא-יוכלו קום;    ייפלו, תחת רגליי.
יח,מ  ותאזרני חיל, למלחמה;    תכריע קמיי תחתיי.
יח,מא  ואויביי, נתת לי עורף;    ומשנאיי, אצמיתם.
יח,מב  ישוועו ואין-מושיע;    על-יהוה, ולא ענם.
יח,מג  ואשחקם, כעפר על-פני-רוח;    כטיט חוצות אריקם.
יח,מד  תפלטני, מריבי-עם:    תשימני, לראש גויים; עם לא-ידעתי יעבדוני.
יח,מה  לשמע אוזן, יישמעו לי;    בני-נכר, יכחשו-לי.
יח,מו  בני-נכר ייבולו;    ויחרגו, ממסגרותיהם.
יח,מז  חי-יהוה, וברוך צורי;    וירום, אלוהי ישעי.
יח,מח  האל--הנותן נקמות לי;    וידבר עמים תחתיי.
יח,מט  מפלטי, מאויביי:    אף מן-קמיי, תרוממני; מאיש חמס, תצילני.
יח,נ  על-כן, אודך בגויים יהוה;    ולשמך אזמרה.
יח,נא  מגדיל,    ישועות מלכו:
ועושה חסד, למשיחו--לדויד ולזרעו;    עד-עולם.

יט,א  למנצח, מזמור לדויד.
יט,ב  השמיים, מספרים כבוד-אל;    ומעשה ידיו, מגיד הרקיע.
יט,ג  יום ליום, יביע אומר;    ולילה ללילה, יחווה-דעת.
יט,ד  אין-אומר, ואין דברים:    בלי, נשמע קולם.
יט,ה  בכל-הארץ, יצא קוום,    ובקצה תבל, מיליהם;
לשמש,    שם-אוהל בהם.
יט,ו  והוא--כחתן, יוצא מחופתו;    ישיש כגיבור, לרוץ אורח.
יט,ז  מקצה השמיים, מוצאו--ותקופתו על-קצותם;    ואין נסתר, מחמתו.
יט,ח  תורת יהוה תמימה, משיבת נפש;    עדות יהוה נאמנה, מחכימת פתי.
יט,ט  פיקודי יהוה ישרים, משמחי-לב;    מצות יהוה ברה, מאירת עיניים.
יט,י  יראת יהוה, טהורה--עומדת לעד:    משפטי-יהוה אמת; צדקו יחדיו.
יט,יא  הנחמדים--מזהב, ומפז רב;    ומתוקים מדבש, ונופת צופים.
יט,יב  גם-עבדך, נזהר בהם;    בשומרם, עקב רב.
יט,יג  שגיאות מי-יבין;    מנסתרות נקני.
יט,יד  גם מזדים, חשוך עבדך--    אל-ימשלו-בי אז איתם;
וניקיתי,    מפשע רב.
יט,טו  יהיו לרצון אמרי-פי, והגיון ליבי    לפניך:
יהוה,    צורי וגואלי.

כ,א  למנצח, מזמור לדויד.
כ,ב  יענך יהוה, ביום צרה;    ישגבך, שם אלוהי יעקוב.
כ,ג  ישלח-עזרך מקודש;    ומציון, יסעדך.
כ,ד  יזכור כל-מנחותיך;    ועולתך ידשנה סלה.
כ,ה  ייתן-לך כלבבך;    וכל-עצתך ימלא.
כ,ו  נרננה, בישועתך--    ובשם-אלוהינו נדגול;
ימלא יהוה,    כל-משאלותיך.
כ,ז  עתה ידעתי--    כי הושיע יהוה, משיחו:
יענהו, משמי קודשו--    בגבורות, ישע ימינו.
כ,ח  אלה ברכב,    ואלה בסוסים;
ואנחנו,    בשם-יהוה אלוהינו נזכיר.
כ,ט  המה, כרעו ונפלו;    ואנחנו קמנו, ונתעודד.
כ,י  יהוה הושיעה:    המלך, יעננו ביום-קוראנו.

כא,א  למנצח, מזמור לדויד.
כא,ב  יהוה, בעוזך ישמח-מלך;    ובישועתך, מה-יגל מאוד.
כא,ג  תאוות ליבו, נתת לו;    וארשת שפתיו, בל-מנעת סלה.
כא,ד  כי-תקדמנו, ברכות טוב;    תשית לראשו, עטרת פז.
כא,ה  חיים, שאל ממך--נתת לו;    אורך ימים, עולם ועד.
כא,ו  גדול כבודו, בישועתך;    הוד והדר, תשווה עליו.
כא,ז  כי-תשיתהו ברכות לעד;    תחדהו בשמחה, את-פניך.
כא,ח  כי-המלך, בוטח ביהוה;    ובחסד עליון, בל-יימוט.
כא,ט  תמצא ידך, לכל-אויביך;    ימינך, תמצא שונאיך.
כא,י  תשיתמו, כתנור אש--    לעת פניך:
יהוה, באפו יבלעם;    ותאכלם אש.
כא,יא  פריימו, מארץ תאבד;    וזרעם, מבני אדם.
כא,יב  כי-נטו עליך רעה;    חשבו מזימה, בל-יוכלו.
כא,יג  כי, תשיתמו שכם;    במיתריך, תכונן על-פניהם.
כא,יד  רומה יהוה בעוזך;    נשירה ונזמרה, גבורתך.

כב,א  למנצח, על-איילת השחר;    מזמור לדויד.
כב,ב  אלי אלי, למה עזבתני;    רחוק מישועתי, דברי שאגתי.
כב,ג  אלוהיי--אקרא יומם, ולא תענה;    ולילה, ולא-דומייה לי.
כב,ד  ואתה קדוש--    יושב, תהילות ישראל.
כב,ה  בך, בטחו אבותינו;    בטחו, ותפלטמו.
כב,ו  אליך זעקו ונמלטו;    בך בטחו ולא-בושו.
כב,ז  ואנוכי תולעת ולא-איש;    חרפת אדם, ובזוי עם.
כב,ח  כל-רואיי, ילעיגו לי;    יפטירו בשפה, יניעו ראש.
כב,ט  גול אל-יהוה יפלטהו;    יצילהו, כי חפץ בו.
כב,י  כי-אתה גוחי מבטן;    מבטיחי, על-שדי אימי.
כב,יא  עליך, הושלכתי מרחם;    מבטן אימי, אלי אתה.
כב,יב  אל-תרחק ממני, כי-צרה קרובה:    כי-אין עוזר.
כב,יג  סבבוני, פרים רבים;    אבירי בשן כיתרוני.
כב,יד  פצו עליי פיהם;    אריה, טורף ושואג.
כב,טו  כמים נשפכתי--    והתפרדו, כל-עצמותיי:
היה ליבי, כדונג;    נמס, בתוך מעיי.
כב,טז  יבש כחרש, כוחי, ולשוני, מודבק מלקוחיי;    ולעפר-מוות תשפתני.
כב,יז  כי סבבוני, כלבים:    עדת מרעים, הקיפוני; כארי, ידיי ורגליי.
כב,יח  אספר כל-עצמותיי;    המה יביטו, יראו-בי.
כב,יט  יחלקו בגדיי להם;    ועל-לבושי, יפילו גורל.
כב,כ  ואתה יהוה, אל-תרחק;    איילותי, לעזרתי חושה.
כב,כא  הצילה מחרב נפשי;    מיד-כלב, יחידתי.
כב,כב  הושיעני, מפי אריה;    ומקרני רימים עניתני.
כב,כג  אספרה שמך לאחיי;    בתוך קהל אהללך.
כב,כד  יראי יהוה, הללוהו--    כל-זרע יעקוב כבדוהו;
וגורו ממנו,    כל-זרע ישראל.
כב,כה  כי לא-בזה ולא שיקץ, ענות עני--    ולא-הסתיר פניו ממנו;
ובשוועו אליו    שמע.
כב,כו  מאיתך, תהילתי:    בקהל רב--נדריי אשלם, נגד יראיו.
כב,כז  יאכלו ענווים, וישבעו--    יהללו יהוה, דורשיו;
יחי לבבכם    לעד.
כב,כח  יזכרו, וישובו אל-יהוה--    כל-אפסי-ארץ;
וישתחוו לפניך,    כל-משפחות גויים.
כב,כט  כי ליהוה, המלוכה;    ומושל, בגויים.
כב,ל  אכלו וישתחוו, כל-דשני-ארץ--    לפניו יכרעו, כל-יורדי עפר;
ונפשו,    לא חייה.
כב,לא  זרע יעבדנו;    יסופר לאדוניי לדור.
כב,לב  יבואו, ויגידו צדקתו:    לעם נולד, כי עשה.

כג,א  מזמור לדויד:    יהוה רועי, לא אחסר.
כג,ב  בנאות דשא, ירביצני;    על-מי מנוחות ינהלני.
כג,ג  נפשי ישובב;    ינחני במעגלי-צדק, למען שמו.
כג,ד  גם כי-אלך בגיא צלמוות, לא-אירא רע--    כי-אתה עימדי;
שבטך ומשענתך,    המה ינחמוני.
כג,ה  תערוך לפניי, שולחן--    נגד צורריי;
דישנת בשמן ראשי,    כוסי רוויה.
כג,ו  אך, טוב וחסד ירדפוני--    כל-ימי חיי;
ושבתי בבית-יהוה,    לאורך ימים.

כד,א  לדויד, מזמור:
ליהוה, הארץ ומלואה;    תבל, ויושבי בה.
כד,ב  כי-הוא, על-ימים יסדה;    ועל-נהרות, יכוננהא.
כד,ג  מי-יעלה בהר-יהוה;    ומי-יקום, במקום קודשו.
כד,ד  נקי כפיים,    ובר-לבב:
אשר לא-נשא לשוא נפשי;    ולא נשבע למרמה.
כד,ה  יישא ברכה, מאת יהוה;    וצדקה, מאלוהי ישעו.
כד,ו  זה, דור דורשיו;    מבקשי פניך יעקוב סלה.
כד,ז  שאו שערים, ראשיכם,    והינשאו, פתחי עולם;
ויבוא,    מלך הכבוד.
כד,ח  מי זה,    מלך הכבוד:
יהוה, עיזוז וגיבור;    יהוה, גיבור מלחמה.
כד,ט  שאו שערים, ראשיכם,    ושאו, פתחי עולם;
ויבוא,    מלך הכבוד.
כד,י  מי הוא זה,    מלך הכבוד:
יהוה צבאות--    הוא מלך הכבוד סלה.

כה,א  לדויד:    אליך יהוה, נפשי אשא.
כה,ב  אלוהיי--בך בטחתי, אל-אבושה;    אל-יעלצו אויביי לי.
כה,ג  גם כל-קוויך, לא יבושו;    יבושו, הבוגדים ריקם.
כה,ד  דרכיך יהוה, הודיעני;    אורחותיך למדני.
כה,ה  הדריכני באמיתך, ולמדני--    כי-אתה, אלוהי ישעי;
אותך קיוויתי,    כל-היום.
כה,ו  זכור-רחמיך יהוה, וחסדיך:    כי מעולם המה.
כה,ז  חטאות נעוריי, ופשעיי--    אל-תזכור:
כחסדך זכור-לי-אתה--    למען טובך יהוה.
כה,ח  טוב-וישר יהוה;    על-כן יורה חטאים בדרך.
כה,ט  ידרך ענווים, במשפט;    וילמד ענווים דרכו.
כה,י  כל-אורחות יהוה, חסד ואמת--    לנוצרי בריתו, ועדותיו.
כה,יא  למען-שמך יהוה;    וסלחת לעווני, כי רב-הוא.
כה,יב  מי-זה האיש, ירא יהוה--    יורנו, בדרך יבחר.
כה,יג  נפשו, בטוב תלין;    וזרעו, יירש ארץ.
כה,יד  סוד יהוה, ליראיו;    ובריתו, להודיעם.
כה,טו  עיניי תמיד, אל-יהוה:    כי הוא-יוציא מרשת רגליי.
כה,טז  פנה-אליי וחונני:    כי-יחיד ועני אני.
כה,יז  צרות לבבי הרחיבו;    ממצוקותיי, הוציאני.
כה,יח  ראה עוניי, ועמלי;    ושא, לכל-חטאותיי.
כה,יט  ראה-אויביי כי-רבו;    ושנאת חמס שנאוני.
כה,כ  שומרה נפשי, והצילני;    אל-אבוש, כי-חסיתי בך.
כה,כא  תום-ויושר ייצרוני:    כי, קיוויתיך.
כה,כב  פדה אלוהים, את-ישראל--    מכול, צרותיו.

כו,א  לדויד:  שופטני יהוה--    כי-אני, בתומי הלכתי;
וביהוה בטחתי,    לא אמעד.
כו,ב  בחנני יהוה ונסני;    צורפה כליותיי וליבי.
כו,ג  כי-חסדך, לנגד עיניי;    והתהלכתי, באמיתך.
כו,ד  לא-ישבתי, עם-מתי-שוא;    ועם נעלמים, לא אבוא.
כו,ה  שנאתי, קהל מרעים;    ועם-רשעים, לא אשב.
כו,ו  ארחץ בניקיון כפיי;    ואסובבה את-מזבחך יהוה.
כו,ז  לשמיע, בקול תודה;    ולספר, כל-נפלאותיך.
כו,ח  יהוה--אהבתי, מעון ביתך;    ומקום, משכן כבודך.
כו,ט  אל-תאסוף עם-חטאים נפשי;    ועם-אנשי דמים חיי.
כו,י  אשר-בידיהם זימה;    וימינם, מלאה שוחד.
כו,יא  ואני, בתומי אלך;    פדני וחונני.
כו,יב  רגלי, עמדה במישור;    במקהלים, אברך יהוה.

כז,א  לדויד:    יהוה, אורי וישעי--ממי אירא;
יהוה מעוז-חיי,    ממי אפחד.
כז,ב  בקרוב עליי, מרעים--    לאכול את-בשרי:
צריי ואויביי לי;    המה כשלו ונפלו.
כז,ג  אם-תחנה עליי, מחנה--    לא-יירא ליבי:
אם-תקום עליי, מלחמה--    בזאת, אני בוטח.
כז,ד  אחת, שאלתי מאת-יהוה--    אותה אבקש:
שבתי בבית-יהוה,    כל-ימי חיי;
לחזות בנועם-יהוה,    ולבקר בהיכלו.
כז,ה  כי יצפנני, בסוכו--    ביום רעה:
יסתירני, בסתר אוהלו;    בצור, ירוממני.
כז,ו  ועתה ירום ראשי, על אויביי סביבותיי,    ואזבחה באוהלו, זבחי תרועה;
אשירה ואזמרה,    ליהוה.
כז,ז  שמע-יהוה קולי אקרא;    וחונני וענני.
כז,ח  לך, אמר ליבי--בקשו פניי;    את-פניך יהוה אבקש.
כז,ט  אל-תסתר פניך, ממני--    אל תט-באף, עבדך:
עזרתי היית;    אל-תיטשני ואל-תעזבני, אלוהי ישעי.
כז,י  כי-אבי ואימי עזבוני;    ויהוה יאספני.
כז,יא  הורני יהוה, דרכך:    ונחני, באורח מישור--למען, שורריי.
כז,יב  אל-תיתנני, בנפש צריי:    כי קמו-בי עדי-שקר, ויפח חמס.
כז,יג  לולא--האמנתי, לראות בטוב-יהוה:    בארץ חיים.
כז,יד  קווה, אל-יהוה:    חזק, ויאמץ ליבך; וקווה, אל-יהוה.

כח,א  לדויד, אליך יהוה אקרא--    צורי, אל-תחרש ממני:
פן-תחשה ממני;    ונמשלתי, עם-יורדי בור.
כח,ב  שמע קול תחנוניי,    בשוועי אליך;
בנושאי ידיי,    אל-דביר קודשך.
כח,ג  אל-תמשכני עם-רשעים,    ועם-פועלי-אוון:
דוברי שלום, עם-ריעיהם;    ורעה, בלבבם.
כח,ד  תן-להם כפועלם,    וכרוע מעלליהם:
כמעשה ידיהם, תן להם;    השב גמולם להם.
כח,ה  כי לא יבינו, אל-פעולות יהוה--    ואל-מעשה ידיו;
יהרסם,    ולא יבנם.
כח,ו  ברוך יהוה:    כי-שמע, קול תחנוניי.
כח,ז  יהוה, עוזי ומגיני--    בו בטח ליבי, ונעזרתי:
ויעלוז ליבי;    ומשירי אהודנו.
כח,ח  יהוה עוז-למו;    ומעוז ישועות משיחו הוא.
כח,ט  הושיעה, את-עמך--    וברך את-נחלתך;
ורעם ונשאם,    עד-העולם.

כט,א  מזמור, לדויד:    הבו ליהוה, בני אלים; הבו ליהוה, כבוד ועוז.
כט,ב  הבו ליהוה, כבוד שמו;    השתחוו ליהוה, בהדרת-קודש.
כט,ג  קול יהוה,    על-המים:
אל-הכבוד הרעים;    יהוה, על-מים רבים.
כט,ד  קול-יהוה בכוח;    קול יהוה, בהדר.
כט,ה  קול יהוה, שובר ארזים;    וישבר יהוה, את-ארזי הלבנון.
כט,ו  וירקידם כמו-עגל;    לבנון ושריון, כמו בן-ראמים.
כט,ז  קול-יהוה חוצב;    להבות אש.
כט,ח  קול יהוה, יחיל מדבר;    יחיל יהוה, מדבר קדש.
כט,ט  קול יהוה, יחולל איילות--    ויחשוף יערות:
ובהיכלו--    כולו, אומר כבוד.
כט,י  יהוה, למבול ישב;    ויישב יהוה, מלך לעולם.
כט,יא  יהוה--עוז, לעמו ייתן;    יהוה, יברך את-עמו בשלום.

ל,א  מזמור:  שיר-חנוכת הבית לדויד.
ל,ב  ארוממך יהוה, כי דיליתני;    ולא-שימחת אויביי לי.
ל,ג  יהוה אלוהיי--    שיוועתי אליך, ותרפאני.
ל,ד  יהוה--העלית מן-שאול נפשי;    חייתני, מיורדי-בור.
ל,ה  זמרו ליהוה חסידיו;    והודו, לזכר קודשו.
ל,ו  כי רגע, באפו--    חיים ברצונו:
בערב, ילין בכי;    ולבוקר רינה.
ל,ז  ואני, אמרתי בשלווי--    בל-אמוט לעולם.
ל,ח  יהוה--    ברצונך, העמדת להררי-עוז:
הסתרת פניך;    הייתי נבהל.
ל,ט  אליך יהוה אקרא;    ואל-אדוניי, אתחנן.
ל,י  מה-בצע בדמי,    ברדתי אל-שחת:
היודך עפר;    היגיד אמיתך.
ל,יא  שמע-יהוה וחונני;    יהוה, היה-עוזר לי.
ל,יב  הפכת מספדי, למחול לי:    פיתחת שקי; ותאזרני שמחה.
ל,יג  למען, יזמרך כבוד--    ולא יידום:
יהוה אלוהיי,    לעולם אודך.

לא,א  למנצח, מזמור לדויד.
לא,ב  בך-יהוה חסיתי, אל-אבושה לעולם;    בצדקתך פלטני.
לא,ג  הטה אליי, אוזנך--    מהרה הצילני:
היה לי, לצור-מעוז--לבית מצודות;    להושיעני.
לא,ד  כי-סלעי ומצודתי אתה;    ולמען שמך, תנחני ותנהלני.
לא,ה  תוציאני--מרשת זו, טמנו לי:    כי-אתה, מעוזי.
לא,ו  בידך, אפקיד רוחי:    פדית אותי יהוה--אל אמת.
לא,ז  שנאתי, השומרים הבלי-שוא;    ואני, אל-יהוה בטחתי.
לא,ח  אגילה ואשמחה,    בחסדך:
אשר ראית, את-עוניי;    ידעת, בצרות נפשי.
לא,ט  ולא הסגרתני, ביד-אויב;    העמדת במרחב רגליי.
לא,י  חונני יהוה,    כי צר-לי:
עששה בכעס עיני;    נפשי ובטני.
לא,יא  כי כלו ביגון, חיי--    ושנותיי באנחה:
כשל בעווני כוחי;    ועצמיי עששו.
לא,יב  מכל-צורריי הייתי חרפה, ולשכניי מאוד--    ופחד למיודעיי:
רואיי בחוץ--    נדדו ממני.
לא,יג  נשכחתי, כמת מלב;    הייתי, ככלי אובד.
לא,יד  כי שמעתי, דיבת רבים--    מגור מסביב:
בהיווסדם יחד עליי;    לקחת נפשי זממו.
לא,טו  ואני, עליך בטחתי יהוה;    אמרתי, אלוהיי אתה.
לא,טז  בידך עיתותיי;    הצילני מיד-אויביי, ומרודפיי.
לא,יז  האירה פניך, על-עבדך;    הושיעני בחסדך.
לא,יח  יהוה--אל-אבושה, כי קראתיך;    יבושו רשעים, יידמו לשאול.
לא,יט  תיאלמנה, שפתי-שקר:    הדוברות על-צדיק עתק--בגאווה ובוז.
לא,כ  מה רב-טובך,    אשר-צפנת ליראיך:
פעלת, לחוסים בך;    נגד, בני אדם.
לא,כא  תסתירם, בסתר פניך--    מרוכסי-איש:
תצפנם בסוכה;    מריב לשונות.
לא,כב  ברוך יהוה:    כי הפליא חסדו לי, בעיר מצור.
לא,כג  ואני, אמרתי בחופזי--    נגרזתי, מנגד עיניך:
אכן--שמעת, קול תחנוניי;    בשוועי אליך.
לא,כד  אהבו את-יהוה,    כל-חסידיו:
אמונים, נוצר יהוה;    ומשלם על-יתר, עושה גאווה.
לא,כה  חזקו, ויאמץ לבבכם--    כל-המייחלים, ליהוה.

לב,א  לדויד, משכיל:    אשרי נשוי-פשע; כסוי חטאה.
לב,ב  אשרי אדם--לא יחשוב יהוה לו עוון;    ואין ברוחו רמייה.
לב,ג  כי-החרשתי, בלו עצמיי--    בשאגתי, כל-היום.
לב,ד  כי, יומם ולילה--    תכבד עליי, ידך:
נהפך לשדי--    בחרבוני קיץ סלה.
לב,ה  חטאתי אודיעך,    ועווני לא-כיסיתי--
אמרתי,    אודה עלי פשעיי ליהוה;
ואתה נשאת עוון חטאתי    סלה.
לב,ו  על-זאת, יתפלל כל-חסיד אליך--    לעת מצוא:
רק, לשטף מים רבים--    אליו, לא יגיעו.
לב,ז  אתה, סתר לי--    מצר תיצרני:
רוני פלט;    תסובבני סלה.
לב,ח  אשכילך, ואורך--בדרך-זו תלך;    איעצה עליך עיני.
לב,ט  אל-תהיו, כסוס כפרד--    אין הבין:
במתג-ורסן עדייו לבלום;    בל, קרוב אליך.
לב,י  רבים מכאובים, לרשע:    והבוטח ביהוה--חסד, יסובבנו.
לב,יא  שמחו ביהוה וגילו, צדיקים;    והרנינו, כל-ישרי-לב.

לג,א  רננו צדיקים, ביהוה;    לישרים, נאוה תהילה.
לג,ב  הודו ליהוה בכינור;    בנבל עשור, זמרו-לו.
לג,ג  שירו-לו, שיר חדש;    היטיבו נגן, בתרועה.
לג,ד  כי-ישר דבר-יהוה;    וכל-מעשהו, באמונה.
לג,ה  אוהב, צדקה ומשפט;    חסד יהוה, מלאה הארץ.
לג,ו  בדבר יהוה, שמיים נעשו;    וברוח פיו, כל-צבאם.
לג,ז  כונס כנד, מי הים;    נותן באוצרות תהומות.
לג,ח  ייראו מיהוה, כל-הארץ;    ממנו יגורו, כל-יושבי תבל.
לג,ט  כי הוא אמר ויהי;    הוא-ציווה, ויעמוד.
לג,י  יהוה, הפיר עצת-גויים;    הניא, מחשבות עמים.
לג,יא  עצת יהוה, לעולם תעמוד;    מחשבות ליבו, לדור ודור.
לג,יב  אשרי הגוי, אשר-יהוה אלוהיו;    העם, בחר לנחלה לו.
לג,יג  משמיים, הביט יהוה;    ראה, את-כל-בני האדם.
לג,יד  ממכון-שבתו השגיח--    אל כל-יושבי הארץ.
לג,טו  היוצר יחד ליבם;    המבין, אל-כל-מעשיהם.
לג,טז  אין-המלך, נושע ברוב-חיל;    גיבור, לא-יינצל ברוב-כוח.
לג,יז  שקר הסוס, לתשועה;    וברוב חילו, לא ימלט.
לג,יח  הנה עין יהוה, אל-יראיו;    למייחלים לחסדו.
לג,יט  להציל ממוות נפשם;    ולחייותם, ברעב.
לג,כ  נפשנו, חיכתה ליהוה;    עזרנו ומגיננו הוא.
לג,כא  כי-בו, ישמח ליבנו:    כי בשם קודשו בטחנו.
לג,כב  יהי-חסדך יהוה עלינו:    כאשר, ייחלנו לך.

לד,א  לדויד--    בשנותו את-טעמו, לפני אבימלך; ויגרשהו, וילך.
לד,ב  אברכה את-יהוה בכל-עת;    תמיד, תהילתו בפי.
לד,ג  ביהוה, תתהלל נפשי;    ישמעו ענווים וישמחו.
לד,ד  גדלו ליהוה איתי;    ונרוממה שמו יחדיו.
לד,ה  דרשתי את-יהוה וענני;    ומכל-מגורותיי הצילני.
לד,ו  הביטו אליו ונהרו;    ופניהם, אל-יחפרו.
לד,ז  זה עני קרא, ויהוה שמע;    ומכל-צרותיו, הושיעו.
לד,ח  חונה מלאך-יהוה סביב ליראיו;    ויחלצם.
לד,ט  טעמו וראו, כי-טוב יהוה;    אשרי הגבר, יחסה-בו.
לד,י  יראו את-יהוה קדושיו:    כי-אין מחסור, ליראיו.
לד,יא  כפירים, רשו ורעבו;    ודרשי יהוה, לא-יחסרו כל-טוב.
לד,יב  לכו-בנים, שמעו-לי;    יראת יהוה, אלמדכם.
לד,יג  מי-האיש, החפץ חיים;    אוהב ימים, לראות טוב.
לד,יד  נצור לשונך מרע;    ושפתיך, מדבר מרמה.
לד,טו  סור מרע, ועשה-טוב;    בקש שלום ורודפהו.
לד,טז  עיני יהוה, אל-צדיקים;    ואוזניו, אל-שוועתם.
לד,יז  פני יהוה, בעושי רע;    להכרית מארץ זכרם.
לד,יח  צעקו, ויהוה שמע;    ומכל-צרותם, הצילם.
לד,יט  קרוב יהוה, לנשברי-לב;    ואת-דכאי-רוח יושיע.
לד,כ  רבות, רעות צדיק;    ומכולם, יצילנו יהוה.
לד,כא  שומר כל-עצמותיו;    אחת מהנה, לא נשברה.
לד,כב  תמותת רשע רעה;    ושונאי צדיק יאשמו.
לד,כג  פודה יהוה, נפש עבדיו;    ולא יאשמו, כל-החוסים בו.

לה,א  לדויד:  ריבה יהוה, את-יריביי;    לחם, את-לוחמיי.
לה,ב  החזק מגן וצינה;    וקומה, בעזרתי.
לה,ג  והרק חנית וסגור, לקראת רודפיי;    אמור לנפשי, ישועתך אני.
לה,ד  יבושו וייכלמו, מבקשי נפשי:    ייסוגו אחור ויחפרו--חושבי, רעתי.
לה,ה  יהיו, כמוץ לפני-רוח;    ומלאך יהוה דוחה.
לה,ו  יהי-דרכם, חושך וחלקלקות;    ומלאך יהוה, רודפם.
לה,ז  כי-חינם טמנו-לי, שחת רשתם;    חינם, חפרו לנפשי.
לה,ח  תבואהו שואה,    לא-יידע:
ורשתו אשר-טמן תלכדו;    בשואה, ייפול-בה.
לה,ט  ונפשי, תגיל ביהוה;    תשיש, בישועתו.
לה,י  כל עצמותיי, תאמרנה--    יהוה, מי כמוך:
מציל עני, מחזק ממנו;    ועני ואביון, מגוזלו.
לה,יא  יקומון, עדי חמס:    אשר לא-ידעתי, ישאלוני.
לה,יב  ישלמוני רעה, תחת טובה:    שכול לנפשי.
לה,יג  ואני, בחלותם לבושי שק--    עיניתי בצום נפשי;
ותפילתי,    על-חיקי תשוב.
לה,יד  כריע-כאח לי, התהלכתי;    כאבל-אם, קודר שחותי.
לה,טו  ובצלעי,    שמחו ונאספו:
נאספו עליי נכים,    ולא ידעתי;
קרעו    ולא-דמו.
לה,טז  בחנפי, לעגי מעוג--    חרוק עליי שינימו.
לה,יז  אדוניי,    כמה תראה:
השיבה נפשי, משואיהם;    מכפירים, יחידתי.
לה,יח  אודך, בקהל רב;    בעם עצום אהללך.
לה,יט  אל-ישמחו-לי אויביי שקר;    שונאיי חינם, יקרצו-עין.
לה,כ  כי לא שלום, ידברו:    ועל רגעי-ארץ--דברי מרמות, יחשובון.
לה,כא  וירחיבו עליי, פיהם:    אמרו, האח האח; ראתה עיננו.
לה,כב  ראית יהוה, אל-תחרש;    אדוניי, אל-תרחק ממני.
לה,כג  העירה והקיצה, למשפטי;    אלוהיי ואדוניי לריבי.
לה,כד  שופטני כצדקך, יהוה אלוהיי;    ואל-ישמחו-לי.
לה,כה  אל-יאמרו בליבם, האח נפשנו;    אל-יאמרו, בילענוהו.
לה,כו  יבושו ויחפרו, יחדיו--    שמחי רעתי:
ילבשו-בושת וכלימה--    המגדילים עליי.
לה,כז  ירונו וישמחו,    חפצי צדקי:
ויאמרו תמיד, יגדל יהוה;    החפץ, שלום עבדו.
לה,כח  ולשוני, תהגה צדקך;    כל-היום, תהילתך.

לו,א  למנצח לעבד-יהוה לדויד.
לו,ב  נאום-פשע לרשע, בקרב ליבי;    אין-פחד אלוהים, לנגד עיניו.
לו,ג  כי-החליק אליו בעיניו;    למצוא עוונו לשנוא.
לו,ד  דברי-פיו, אוון ומרמה;    חדל להשכיל להיטיב.
לו,ה  אוון, יחשוב--על-משכבו:    יתייצב, על-דרך לא-טוב; רע, לא ימאס.
לו,ו  יהוה, בהשמיים חסדך;    אמונתך, עד-שחקים.
לו,ז  צדקתך, כהררי-אל--משפטיך, תהום רבה;    אדם ובהמה תושיע יהוה.
לו,ח  מה-יקר חסדך, אלוהים:    ובני אדם--בצל כנפיך, יחסיון.
לו,ט  ירוויון, מדשן ביתך;    ונחל עדניך תשקם.
לו,י  כי-עימך, מקור חיים;    באורך, נראה-אור.
לו,יא  משוך חסדך, ליודעיך;    וצדקתך, לישרי-לב.
לו,יב  אל-תבואני, רגל גאווה;    ויד-רשעים, אל-תנידני.
לו,יג  שם נפלו, פועלי אוון;    דוחו, ולא-יכלו קום.

לז,א  לדויד:  אל-תתחר במרעים;    אל-תקנא, בעושי עוולה.
לז,ב  כי כחציר, מהרה יימלו;    וכירק דשא, ייבולון.
לז,ג  בטח ביהוה, ועשה-טוב;    שכון-ארץ, ורעה אמונה.
לז,ד  והתענג על-יהוה;    וייתן-לך, משאלות ליבך.
לז,ה  גול על-יהוה דרכך;    ובטח עליו, והוא יעשה.
לז,ו  והוציא כאור צדקך;    ומשפטך, כצוהריים.
לז,ז  דום, ליהוה--    והתחולל-לו:
אל-תתחר, במצליח דרכו;    באיש, עושה מזימות.
לז,ח  הרף מאף, ועזוב חמה;    אל-תתחר, אך-להרע.
לז,ט  כי-מרעים, ייכרתון;    וקווי יהוה, המה יירשו-ארץ.
לז,י  ועוד מעט, ואין רשע;    והתבוננת על-מקומו ואיננו.
לז,יא  וענווים יירשו-ארץ;    והתענגו, על-רוב שלום.
לז,יב  זומם רשע, לצדיק;    וחורק עליו שיניו.
לז,יג  אדוניי ישחק-לו:    כי-ראה, כי-יבוא יומו.
לז,יד  חרב, פתחו רשעים--    ודרכו קשתם:
להפיל, עני ואביון;    לטבוח, ישרי-דרך.
לז,טו  חרבם, תבוא בליבם;    וקשתותם, תישברנה.
לז,טז  טוב-מעט, לצדיק--    מהמון, רשעים רבים.
לז,יז  כי זרועות רשעים, תישברנה;    וסומך צדיקים יהוה.
לז,יח  יודע יהוה, ימי תמימים;    ונחלתם, לעולם תהיה.
לז,יט  לא-יבושו, בעת רעה;    ובימי רעבון ישבעו.
לז,כ  כי רשעים, יאבדו, ואויבי יהוה, כיקר כרים;    כלו בעשן כלו.
לז,כא  לווה רשע, ולא ישלם;    וצדיק, חונן ונותן.
לז,כב  כי מבורכיו, יירשו ארץ;    ומקולליו, ייכרתו.
לז,כג  מיהוה, מצעדי-גבר כוננו;    ודרכו יחפץ.
לז,כד  כי-ייפול לא-יוטל:    כי-יהוה, סומך ידו.
לז,כה  נער, הייתי--    גם-זקנתי:
ולא-ראיתי, צדיק נעזב;    וזרעו, מבקש-לחם.
לז,כו  כל-היום, חונן ומלווה;    וזרעו, לברכה.
לז,כז  סור מרע, ועשה-טוב;    ושכון לעולם.
לז,כח  כי יהוה, אוהב משפט,    ולא-יעזוב את-חסידיו, לעולם נשמרו;
וזרע רשעים    נכרת.
לז,כט  צדיקים יירשו-ארץ;    וישכנו לעד עליה.
לז,ל  פי-צדיק, יהגה חכמה;    ולשונו, תדבר משפט.
לז,לא  תורת אלוהיו בליבו;    לא תמעד אשוריו.
לז,לב  צופה רשע, לצדיק;    ומבקש, להמיתו.
לז,לג  יהוה, לא-יעזבנו בידו;    ולא ירשיענו, בהישפטו.
לז,לד  קווה אל-יהוה, ושמור דרכו,    וירוממך, לרשת ארץ;
בהיכרת רשעים    תראה.
לז,לה  ראיתי, רשע עריץ;    ומתערה, כאזרח רענן.
לז,לו  ויעבור, והנה איננו;    ואבקשהו, ולא נמצא.
לז,לז  שמור-תם, וראה ישר:    כי-אחרית לאיש שלום.
לז,לח  ופושעים, נשמדו יחדיו;    אחרית רשעים נכרתה.
לז,לט  ותשועת צדיקים, מיהוה;    מעוזם, בעת צרה.
לז,מ  ויעזרם יהוה, ויפלטם:    יפלטם מרשעים, ויושיעם--כי-חסו בו.

לח,א  מזמור לדויד להזכיר.
לח,ב  יהוה--אל-בקצפך תוכיחני;    ובחמתך תייסרני.
לח,ג  כי-חיציך, ניחתו בי;    ותנחת עליי ידך.
לח,ד  אין-מתום בבשרי, מפני זעמך;    אין-שלום בעצמיי, מפני חטאתי.
לח,ה  כי עוונותיי, עברו ראשי;    כמשא כבד, יכבדו ממני.
לח,ו  הבאישו נמקו, חבורותיי:    מפני, איוולתי.
לח,ז  נעוויתי שחותי עד-מאוד;    כל-היום, קודר הילכתי.
לח,ח  כי-כסליי, מלאו נקלה;    ואין מתום, בבשרי.
לח,ט  נפוגותי ונדכיתי עד-מאוד;    שאגתי, מנהמת ליבי.
לח,י  אדוניי, נגדך כל-תאוותי;    ואנחתי, ממך לא-נסתרה.
לח,יא  ליבי סחרחר, עזבני כוחי;    ואור-עיניי גם-הם, אין איתי.
לח,יב  אוהביי, וריעיי--מנגד נגעי יעמודו;    וקרוביי, מרחוק עמדו.
לח,יג  וינקשו, מבקשי נפשי, ודורשי רעתי, דיברו הוות;    ומרמות, כל-היום יהגו.
לח,יד  ואני כחירש, לא אשמע;    וכאילם, לא יפתח-פיו.
לח,טו  ואהי--כאיש, אשר לא-שומע;    ואין בפיו, תוכחות.
לח,טז  כי-לך יהוה הוחלתי;    אתה תענה, אדוניי אלוהיי.
לח,יז  כי-אמרתי, פן-ישמחו-לי;    במוט רגלי, עליי הגדילו.
לח,יח  כי-אני, לצלע נכון;    ומכאובי נגדי תמיד.
לח,יט  כי-עווני אגיד;    אדאג, מחטאתי.
לח,כ  ואויביי, חיים עצמו;    ורבו שונאיי שקר.
לח,כא  ומשלמי רעה, תחת טובה--    ישטנוני, תחת רודפי-טוב.
לח,כב  אל-תעזבני יהוה:    אלוהיי, אל-תרחק ממני.
לח,כג  חושה לעזרתי:    אדוניי, תשועתי.

לט,א  למנצח לידותון,    מזמור לדויד.
לט,ב  אמרתי--    אשמרה דרכיי, מחטוא בלשוני:
אשמרה לפי מחסום--    בעוד רשע לנגדי.
לט,ג  נאלמתי דומייה, החשיתי מטוב;    וכאבי נעכר.
לט,ד  חם-ליבי, בקרבי--בהגיגי תבער-אש;    דיברתי, בלשוני.
לט,ה  הודיעני יהוה, קיצי--ומידת ימיי מה-היא;    אדעה, מה-חדל אני.
לט,ו  הנה טפחות, נתת ימיי--    וחלדי כאין נגדך;
אך כל-הבל כל-אדם,    ניצב סלה.
לט,ז  אך-בצלם, יתהלך-איש--    אך-הבל יהמיון;
יצבור,    ולא-יידע מי-אוספם.
לט,ח  ועתה מה-קיוויתי אדוניי--    תוחלתי, לך היא.
לט,ט  מכל-פשעיי הצילני;    חרפת נבל, אל-תשימני.
לט,י  נאלמתי, לא אפתח-פי:    כי אתה עשית.
לט,יא  הסר מעליי נגעך;    מתגרת ידך, אני כליתי.
לט,יב  בתוכחות על-עוון, ייסרת איש--    ותמס כעש חמודו;
אך הבל כל-אדם    סלה.
לט,יג  שמעה תפילתי יהוה,    ושוועתי האזינה--
אל-דמעתי,    אל-תחרש:
כי גר אנוכי עימך;    תושב, ככל-אבותיי.
לט,יד  השע ממני ואבליגה--    בטרם אלך ואינני.

מ,א  למנצח, לדויד מזמור.
מ,ב  קווה קיוויתי יהוה;    ויט אליי, וישמע שוועתי.
מ,ג  ויעלני, מבור שאון--    מטיט היוון:
ויקם על-סלע רגליי;    כונן אשוריי.
מ,ד  וייתן בפי, שיר חדש--    תהילה לאלוהינו:
יראו רבים וייראו;    ויבטחו, ביהוה.
מ,ה  אשרי הגבר--    אשר-שם יהוה, מבטחו;
ולא-פנה אל-רהבים,    ושטי כזב.
מ,ו  רבות עשית,    אתה יהוה אלוהיי--
נפלאותיך ומחשבותיך,    אלינו:
אין, ערוך אליך--אגידה ואדברה;    עצמו, מספר.
מ,ז  זבח ומנחה, לא-חפצת--    אוזניים, כרית לי;
עולה וחטאה,    לא שאלת.
מ,ח  אז אמרתי, הנה-באתי:    במגילת-ספר, כתוב עליי.
מ,ט  לעשות-רצונך אלוהיי חפצתי;    ותורתך, בתוך מעיי.
מ,י  בישרתי צדק, בקהל רב--    הנה שפתיי, לא אכלא:
יהוה,    אתה ידעת.
מ,יא  צדקתך לא-כיסיתי, בתוך ליבי--    אמונתך ותשועתך אמרתי;
לא-כיחדתי חסדך ואמיתך,    לקהל רב.
מ,יב  אתה יהוה--    לא-תכלא רחמיך ממני;
חסדך ואמיתך,    תמיד ייצרוני.
מ,יג  כי אפפו-עליי רעות,    עד-אין מספר--
השיגוני עוונותיי,    ולא-יכולתי לראות;
עצמו משערות ראשי,    וליבי עזבני.
מ,יד  רצה יהוה, להצילני;    יהוה, לעזרתי חושה.
מ,טו  יבושו ויחפרו, יחד--    מבקשי נפשי, לספותה:
ייסוגו אחור, וייכלמו--    חפצי, רעתי.
מ,טז  ישומו, על-עקב בושתם--    האומרים לי, האח האח.
מ,יז  ישישו וישמחו, בך--    כל-מבקשיך:
יאמרו תמיד, יגדל יהוה--    אוהבי, תשועתך.
מ,יח  ואני, עני ואביון--    אדוניי יחשוב-לי:
עזרתי ומפלטי אתה;    אלוהיי, אל-תאחר.

מא,א  למנצח, מזמור לדויד.
מא,ב  אשרי, משכיל אל-דל;    ביום רעה, ימלטהו יהוה.
מא,ג  יהוה, ישמרהו ויחייהו--ואושר בארץ;    ואל-תיתנהו, בנפש אויביו.
מא,ד  יהוה--יסעדנו, על-ערש דווי;    כל-משכבו, הפכת בחולייו.
מא,ה  אני-אמרתי, יהוה חונני;    רפאה נפשי, כי-חטאתי לך.
מא,ו  אויביי--יאמרו רע לי;    מתיי ימות, ואבד שמו.
מא,ז  ואם-בא לראות, שוא ידבר--ליבו, יקבוץ-אוון לו;    ייצא לחוץ ידבר.
מא,ח  יחד--עליי יתלחשו, כל-שונאיי;    עליי--יחשבו רעה לי.
מא,ט  דבר-בלייעל, יצוק בו;    ואשר שכב, לא-יוסיף לקום.
מא,י  גם-איש שלומי, אשר-בטחתי בו--    אוכל לחמי;
הגדיל עליי    עקב.
מא,יא  ואתה יהוה, חונני והקימני;    ואשלמה להם.
מא,יב  בזאת ידעתי, כי-חפצת בי:    כי לא-יריע אויבי עליי.
מא,יג  ואני--בתומי, תמכת בי;    ותציבני לפניך לעולם.
מא,יד  ברוך יהוה, אלוהי ישראל--מהעולם, ועד העולם:    אמן ואמן.

מב,א  למנצח, משכיל לבני-קורח.
מב,ב  כאייל, תערוג על-אפיקי-מים--    כן נפשי תערוג אליך אלוהים.
מב,ג  צמאה נפשי, לאלוהים--    לאל חי:
מתיי אבוא;    ואיראה, פני אלוהים.
מב,ד  הייתה-לי דמעתי לחם,    יומם ולילה;
באמור אליי כל-היום,    איה אלוהיך.
מב,ה  אלה אזכרה,    ואשפכה עליי נפשי--
כי אעבור בסך,    אדדם עד-בית אלוהים:
בקול-רינה ותודה;    המון חוגג.
מב,ו  מה-תשתוחחי, נפשי--    ותהמי עליי:
הוחילי לאלוהים, כי-עוד אודנו--    ישועות פניו.
מב,ז  אלוהיי--    עליי, נפשי תשתוחח:
על-כן--אזכורך, מארץ ירדן;    וחרמונים, מהר מצער.
מב,ח  תהום-אל-תהום קורא,    לקול צינוריך;
כל-משבריך וגליך,    עליי עברו.
מב,ט  יומם, יצווה יהוה חסדו,    ובלילה, שירו עימי--
תפילה,    לאל חיי.
מב,י  אומרה, לאל סלעי--    למה שכחתני:
למה-קודר אלך--    בלחץ אויב.
מב,יא  ברצח, בעצמותיי--    חירפוני צורריי;
באומרם אליי כל-היום,    איה אלוהיך.
מב,יב  מה-תשתוחחי, נפשי--    ומה-תהמי עליי:
הוחילי לאלוהים, כי-עוד אודנו--    ישועות פניי, ואלוהיי.

מג,א  שופטני אלוהים, וריבה ריבי--    מגוי לא-חסיד;
מאיש מרמה ועוולה    תפלטני.
מג,ב  כי-אתה, אלוהי מעוזי--    למה זנחתני:
למה-קודר אתהלך,    בלחץ אויב.
מג,ג  שלח-אורך ואמיתך,    המה ינחוני;
יביאוני אל-הר-קודשך,    ואל-משכנותיך.
מג,ד  ואבואה, אל-מזבח אלוהים--    אל-אל, שמחת גילי:
ואודך בכינור--    אלוהים אלוהיי.
מג,ה  מה-תשתוחחי, נפשי--    ומה-תהמי עליי:
הוחילי לאלוהים, כי-עוד אודנו--    ישועות פניי, ואלוהיי.

מד,א  למנצח לבני-קורח משכיל.
מד,ב  אלוהים, באוזנינו שמענו--    אבותינו סיפרו-לנו:
פועל פעלת בימיהם,    בימי קדם.
מד,ג  אתה, ידך גויים הורשת--    ותיטעם;
תרע לאומים,    ותשלחם.
מד,ד  כי לא בחרבם, ירשו ארץ,    וזרועם, לא-הושיעה-למו:
כי-ימינך וזרועך, ואור פניך--    כי רציתם.
מד,ה  אתה-הוא מלכי אלוהים;    צווה, ישועות יעקוב.
מד,ו  בך, צרינו ננגח;    בשמך, נבוס קמינו.
מד,ז  כי לא בקשתי אבטח;    וחרבי, לא תושיעני.
מד,ח  כי הושעתנו, מצרינו;    ומשנאינו הבישות.
מד,ט  באלוהים, היללנו כל-היום;    ושמך, לעולם נודה סלה.
מד,י  אף-זנחת, ותכלימנו;    ולא-תצא, בצבאותינו.
מד,יא  תשיבנו אחור, מני-צר;    ומשנאינו, שסו למו.
מד,יב  תיתננו, כצאן מאכל;    ובגויים, זיריתנו.
מד,יג  תמכור-עמך בלא-הון;    ולא-ריבית, במחיריהם.
מד,יד  תשימנו חרפה, לשכנינו;    לעג וקלס, לסביבותינו.
מד,טו  תשימנו משל, בגויים;    מנוד-ראש, בלאומים.
מד,טז  כל-היום, כלימתי נגדי;    ובושת פניי כיסתני.
מד,יז  מקול, מחרף ומגדף;    מפני אויב, ומתנקם.
מד,יח  כל-זאת באתנו, ולא שכחנוך;    ולא-שיקרנו, בבריתך.
מד,יט  לא-נסוג אחור ליבנו;    ותט אשורינו, מני אורחך.
מד,כ  כי דיכיתנו, במקום תנים;    ותכס עלינו בצלמוות.
מד,כא  אם-שכחנו, שם אלוהינו;    ונפרוש כפינו, לאל זר.
מד,כב  הלוא אלוהים, יחקור-זאת:    כי-הוא יודע, תעלומות לב.
מד,כג  כי-עליך, הורגנו כל-היום;    נחשבנו, כצאן טבחה.
מד,כד  עורה, למה תישן אדוניי;    הקיצה, אל-תזנח לנצח.
מד,כה  למה-פניך תסתיר;    תשכח עוניינו ולחצנו.
מד,כו  כי שחה לעפר נפשנו;    דבקה לארץ בטננו.
מד,כז  קומה, עזרתה לנו;    ופדנו, למען חסדך.

מה,א  למנצח על-שושנים, לבני-קורח;    משכיל, שיר ידידות.
מה,ב  רחש ליבי, דבר טוב--    אומר אני, מעשיי למלך;
לשוני,    עט סופר מהיר.
מה,ג  יופיפית, מבני אדם--    הוצק חן, בשפתותיך;
על-כן בירכך אלוהים    לעולם.
מה,ד  חגור-חרבך על-ירך גיבור--    הודך, והדרך.
מה,ה  והדרך, צלח רכב--    על-דבר-אמת, וענווה-צדק;
ותורך נוראות    ימינך.
מה,ו  חיציך, שנונים:    עמים, תחתיך ייפלו; בלב, אויבי המלך.
מה,ז  כיסאך אלוהים, עולם ועד;    שבט מישור, שבט מלכותך.
מה,ח  אהבת צדק,    ותשנא-רשע:
על-כן משחך אלוהים אלוהיך, שמן ששון--    מחברך.
מה,ט  מור-ואהלות קציעות, כל-בגדותיך;    מן-היכלי שן, מני שימחוך.
מה,י  בנות מלכים, בייקרותיך;    ניצבה שגל לימינך, בכתם אופיר.
מה,יא  שמעי-בת וראי, והטי אוזנך;    ושכחי עמך, ובית אביך.
מה,יב  ויתאו המלך יופייך:    כי-הוא אדונייך, והשתחווי-לו.
מה,יג  ובת-צור:    במנחה, פנייך יחלו--עשירי עם.
מה,יד  כל-כבודה בת-מלך פנימה;    ממשבצות זהב לבושה.
מה,טו  לרקמות, תובל למלך:    בתולות אחריה, ריעותיה--מובאות לך.
מה,טז  תובלנה, בשמחות וגיל;    תבואינה, בהיכל מלך.
מה,יז  תחת אבותיך, יהיו בניך;    תשיתמו לשרים, בכל-הארץ.
מה,יח  אזכירה שמך, בכל-דור ודור;    על-כן עמים יהודוך, לעולם ועד.

מו,א  למנצח לבני-קורח--    על-עלמות שיר.
מו,ב  אלוהים לנו, מחסה ועוז;    עזרה בצרות, נמצא מאוד.
מו,ג  על-כן לא-נירא, בהמיר ארץ;    ובמוט הרים, בלב ימים.
מו,ד  יהמו יחמרו מימיו;    ירעשו הרים בגאוותו סלה.
מו,ה  נהר--פלגיו, ישמחו עיר-אלוהים;    קדוש, משכני עליון.
מו,ו  אלוהים בקרבה, בל-תימוט;    יעזרהא אלוהים, לפנות בוקר.
מו,ז  המו גויים, מטו ממלכות;    נתן בקולו, תמוג ארץ.
מו,ח  יהוה צבאות עימנו;    משגב-לנו אלוהי יעקוב סלה.
מו,ט  לכו-חזו, מפעלות יהוה--    אשר-שם שמות בארץ.
מו,י  משבית מלחמות,    עד-קצה הארץ:
קשת ישבר, וקיצץ חנית;    עגלות, ישרוף באש.
מו,יא  הרפו ודעו, כי-אנוכי אלוהים;    ארום בגויים, ארום בארץ.
מו,יב  יהוה צבאות עימנו;    משגב-לנו אלוהי יעקוב סלה.

מז,א  למנצח לבני-קורח מזמור.
מז,ב  כל-העמים, תקעו-כף;    הריעו לאלוהים, בקול רינה.
מז,ג  כי-יהוה עליון נורא;    מלך גדול, על-כל-הארץ.
מז,ד  ידבר עמים תחתינו;    ולאומים, תחת רגלינו.
מז,ה  יבחר-לנו את-נחלתנו;    את גאון יעקוב אשר-אהב סלה.
מז,ו  עלה אלוהים, בתרועה;    יהוה, בקול שופר.
מז,ז  זמרו אלוהים זמרו;    זמרו למלכנו זמרו.
מז,ח  כי מלך כל-הארץ אלוהים--    זמרו משכיל.
מז,ט  מלך אלוהים, על-גויים;    אלוהים, ישב על-כיסא קודשו.
מז,י  נדיבי עמים, נאספו--    עם, אלוהי אברהם:
כי לאלוהים, מגיני-ארץ--    מאוד נעלה.

מח,א  שיר מזמור, לבני-קורח.
מח,ב  גדול יהוה ומהולל מאוד--    בעיר אלוהינו, הר-קודשו.
מח,ג  יפה נוף,    משוש כל-הארץ:
הר-ציון, ירכתי צפון;    קרית, מלך רב.
מח,ד  אלוהים בארמנותיה,    נודע למשגב.
מח,ה  כי-הנה המלכים, נועדו;    עברו יחדיו.
מח,ו  המה ראו, כן תמהו;    נבהלו נחפזו.
מח,ז  רעדה, אחזתם שם;    חיל, כיולדה.
מח,ח  ברוח קדים--    תשבר, אונייות תרשיש.
מח,ט  כאשר שמענו,    כן ראינו--
בעיר-יהוה צבאות,    בעיר אלוהינו:
אלוהים יכוננהא עד-עולם    סלה.
מח,י  דימינו אלוהים חסדך--    בקרב, היכלך.
מח,יא  כשמך אלוהים--    כן תהילתך, על-קצווי-ארץ;
צדק,    מלאה ימינך.
מח,יב  ישמח, הר ציון--תגלנה, בנות יהודה:    למען, משפטיך.
מח,יג  סובו ציון, והקיפוה;    ספרו, מגדליה.
מח,יד  שיתו ליבכם, לחילה--פסגו ארמנותיה:    למען תספרו, לדור אחרון.
מח,טו  כי זה, אלוהים אלוהינו--עולם ועד;    הוא ינהגנו על-מות.

מט,א  למנצח לבני-קורח מזמור.
מט,ב  שמעו-זאת, כל-העמים;    האזינו, כל-יושבי חלד.
מט,ג  גם-בני אדם, גם-בני-איש--    יחד, עשיר ואביון.
מט,ד  פי, ידבר חכמות;    והגות ליבי תבונות.
מט,ה  אטה למשל אוזני;    אפתח בכינור, חידתי.
מט,ו  למה אירא, בימי רע--    עוון עקביי יסובני.
מט,ז  הבוטחים על-חילם;    וברוב עושרם יתהללו.
מט,ח  אח--לא פדה יפדה איש;    לא-ייתן לאלוהים כופרו.
מט,ט  וייקר, פדיון נפשם;    וחדל לעולם.
מט,י  ויחי-עוד לנצח;    לא יראה השחת.
מט,יא  כי יראה, חכמים ימותו--    יחד כסיל ובער יאבדו;
ועזבו לאחרים    חילם.
מט,יב  קרבם בתימו, לעולם--    משכנותם, לדור ודור;
קראו בשמותם,    עלי אדמות.
מט,יג  ואדם ביקר, בל-ילין;    נמשל כבהמות נדמו.
מט,יד  זה דרכם, כסל למו;    ואחריהם, בפיהם ירצו סלה.
מט,טו  כצאן, לשאול שתו--    מוות ירעם:
וירדו בם ישרים, לבוקר--וצורם, לבלות שאול;    מזבול לו.
מט,טז  אך-אלוהים--יפדה נפשי, מיד-שאול:    כי ייקחני סלה.
מט,יז  אל-תירא, כי-יעשיר איש:    כי-ירבה, כבוד ביתו.
מט,יח  כי לא במותו, ייקח הכול;    לא-יירד אחריו כבודו.
מט,יט  כי-נפשו, בחייו יברך;    ויודוך, כי-תיטיב לך.
מט,כ  תבוא, עד-דור אבותיו;    עד-נצח, לא יראו-אור.
מט,כא  אדם ביקר, ולא יבין;    נמשל כבהמות נדמו.

נ,א  מזמור, לאסף:
אל, אלוהים יהוה--    דיבר ויקרא-ארץ;
ממזרח-שמש,    עד-מבואו.
נ,ב  מציון מכלל-יופי--    אלוהים הופיע.
נ,ג  יבוא אלוהינו,    ואל-יחרש:
אש-לפניו תאכל;    וסביביו, נשערה מאוד.
נ,ד  יקרא אל-השמיים מעל;    ואל-הארץ, לדין עמו.
נ,ה  אספו-לי חסידיי--    כורתי בריתי עלי-זבח.
נ,ו  ויגידו שמיים צדקו:    כי-אלוהים, שופט הוא סלה.
נ,ז  שמעה עמי, ואדברה--    ישראל, ואעידה בך:
אלוהים אלוהיך    אנוכי.
נ,ח  לא על-זבחיך, אוכיחך;    ועולותיך לנגדי תמיד.
נ,ט  לא-אקח מביתך פר;    ממכלאותיך, עתודים.
נ,י  כי-לי כל-חיתו-יער;    בהמות, בהררי-אלף.
נ,יא  ידעתי, כל-עוף הרים;    וזיז שדיי, עימדי.
נ,יב  אם-ארעב, לא-אומר לך:    כי-לי תבל, ומלואה.
נ,יג  האוכל, בשר אבירים;    ודם עתודים אשתה.
נ,יד  זבח לאלוהים תודה;    ושלם לעליון נדריך.
נ,טו  וקראני, ביום צרה;    אחלצך, ותכבדני.
נ,טז  ולרשע, אמר אלוהים, מה-לך, לספר חוקיי;    ותישא בריתי עלי-פיך.
נ,יז  ואתה, שנאת מוסר;    ותשלך דבריי אחריך.
נ,יח  אם-ראית גנב, ותירץ עימו;    ועם מנאפים חלקך.
נ,יט  פיך, שלחת ברעה;    ולשונך, תצמיד מרמה.
נ,כ  תשב, באחיך תדבר;    בבן-אימך, תיתן-דופי.
נ,כא  אלה עשית, והחרשתי--    דימית, היות-אהיה כמוך;
אוכיחך ואערכה    לעיניך.
נ,כב  בינו-נא זאת, שוכחי אלוה:    פן-אטרוף, ואין מציל.
נ,כג  זובח תודה, יכבדנני:    ושם דרך--אראנו, בישע אלוהים.

נא,א  למנצח, מזמור לדויד.
נא,ב  בבוא-אליו, נתן הנביא--    כאשר-בא, אל-בת-שבע.
נא,ג  חונני אלוהים כחסדך;    כרוב רחמיך, מחה פשעיי.
נא,ד  הרב, כבסני מעווני;    ומחטאתי טהרני.
נא,ה  כי-פשעיי, אני אדע;    וחטאתי נגדי תמיד.
נא,ו  לך לבדך, חטאתי,    והרע בעיניך, עשיתי:
למען, תצדק בדוברך--    תזכה בשופטך.
נא,ז  הן-בעוון חוללתי;    ובחטא, יחמתני אימי.
נא,ח  הן-אמת, חפצת בטוחות;    ובסתום, חכמה תודיעני.
נא,ט  תחטאני באיזוב ואטהר;    תכבסני, ומשלג אלבין.
נא,י  תשמיעני, ששון ושמחה;    תגלנה, עצמות דיכית.
נא,יא  הסתר פניך, מחטאיי;    וכל-עוונותיי מחה.
נא,יב  לב טהור, ברא-לי אלוהים;    ורוח נכון, חדש בקרבי.
נא,יג  אל-תשליכני מלפניך;    ורוח קודשך, אל-תיקח ממני.
נא,יד  השיבה לי, ששון ישעך;    ורוח נדיבה תסמכני.
נא,טו  אלמדה פושעים דרכיך;    וחטאים, אליך ישובו.
נא,טז  הצילני מדמים, אלוהים--    אלוהי תשועתי:
תרנן לשוני,    צדקתך.
נא,יז  אדוניי, שפתיי תפתח;    ופי, יגיד תהילתך.
נא,יח  כי, לא-תחפוץ זבח ואתנה;    עולה, לא תרצה.
נא,יט  זבחי אלוהים,    רוח נשברה:
לב-נשבר ונדכה--    אלוהים, לא תבזה.
נא,כ  היטיבה ברצונך, את-ציון;    תבנה, חומות ירושלים.
נא,כא  אז תחפוץ זבחי-צדק,    עולה וכליל;
אז יעלו על-מזבחך    פרים.

נב,א  למנצח, משכיל לדויד.
נב,ב  בבוא, דואג האדומי--    ויגד לשאול:
ויאמר לו--    בא דויד, אל-בית אחימלך.
נב,ג  מה-תתהלל ברעה, הגיבור;    חסד אל, כל-היום.
נב,ד  הוות, תחשוב לשונך;    כתער מלוטש, עושה רמייה.
נב,ה  אהבת רע מטוב;    שקר, מדבר צדק סלה.
נב,ו  אהבת כל-דברי-בלע;    לשון מרמה.
נב,ז  גם-אל,    ייתוצך לנצח:
יחתך וייסחך מאוהל;    ושירשך מארץ חיים סלה.
נב,ח  ויראו צדיקים וייראו; ועליו ישחקו.
נב,ט  הנה הגבר--    לא ישים אלוהים, מעוזו:
ויבטח, ברוב עושרו;    יעוז, בהוותו.
נב,י  ואני, כזית רענן--    בבית אלוהים;
בטחתי בחסד-אלוהים,    עולם ועד.
נב,יא  אודך לעולם, כי עשית;    ואקווה שמך כי-טוב, נגד חסידיך.

נג,א  למנצח על-מחלת, משכיל לדויד.
נג,ב  אמר נבל בליבו,    אין אלוהים;
השחיתו, והתעיבו עוול--    אין עושה-טוב.
נג,ג  אלוהים--    משמיים, השקיף על-בני-אדם:
לראות, היש משכיל--    דורש, את-אלוהים.
נג,ד  כולו סג, יחדיו נאלחו:    אין עושה-טוב; אין, גם-אחד.
נג,ה  הלוא ידעו, פועלי-אוון:    אוכלי עמי, אכלו לחם; אלוהים, לא קראו.
נג,ו  שם, פחדו פחד--    לא-היה-פחד:
כי-אלוהים--פיזר, עצמות חונך;    הבישות, כי-אלוהים מאסם.
נג,ז  מי ייתן מציון,    ישועות ישראל:
בשוב אלוהים, שבות עמו;    יגל יעקוב, ישמח ישראל.

נד,א  למנצח בנגינות, משכיל לדויד.
נד,ב  בבוא הזיפים, ויאמרו לשאול:    הלוא דויד, מסתתר עימנו.
נד,ג  אלוהים, בשמך הושיעני;    ובגבורתך תדינני.
נד,ד  אלוהים, שמע תפילתי;    האזינה, לאמרי-פי.
נד,ה  כי זרים, קמו עליי--    ועריצים, ביקשו נפשי;
לא שמו אלוהים לנגדם    סלה.
נד,ו  הנה אלוהים, עוזר לי;    אדוניי, בסומכי נפשי.
נד,ז  ישיב הרע, לשורריי;    באמיתך, הצמיתם.
נד,ח  בנדבה אזבחה-לך;    אודה שמך יהוה כי-טוב.
נד,ט  כי מכל-צרה, הצילני;    ובאויביי, ראתה עיני.

נה,א  למנצח בנגינות, משכיל לדויד.
נה,ב  האזינה אלוהים, תפילתי;    ואל-תתעלם, מתחינתי.
נה,ג  הקשיבה לי וענני;    אריד בשיחי ואהימה.
נה,ד  מקול אויב--מפני, עקת רשע:    כי-ימיטו עליי אוון, ובאף ישטמוני.
נה,ה  ליבי, יחיל בקרבי;    ואימות מוות, נפלו עליי.
נה,ו  יראה ורעד, יבוא בי;    ותכסני, פלצות.
נה,ז  ואומר--מי-ייתן-לי אבר, כיונה:    אעופה ואשכונה.
נה,ח  הנה, ארחיק נדוד;    אלין במדבר סלה.
נה,ט  אחישה מפלט לי--    מרוח סועה מסער.
נה,י  בלע אדוניי, פלג לשונם:    כי-ראיתי חמס וריב בעיר.
נה,יא  יומם ולילה--יסובבוה על-חומותיה;    ואוון ועמל בקרבה.
נה,יב  הוות בקרבה;    ולא-ימיש מרחובה, תוך ומרמה.
נה,יג  כי לא-אויב יחרפני,    ואשא:
לא-משנאי, עליי הגדיל;    ואיסתר ממנו.
נה,יד  ואתה אנוש כערכי;    אלופי, ומיודעי.
נה,טו  אשר יחדיו, נמתיק סוד;    בבית אלוהים, נהלך ברגש.
נה,טז  ישיא מוות, עלימו--יירדו שאול חיים:    כי-רעות במגורם בקרבם.
נה,יז  אני, אל-אלוהים אקרא;    ויהוה, יושיעני.
נה,יח  ערב ובוקר וצוהריים, אשיחה ואהמה;    וישמע קולי.
נה,יט  פדה בשלום נפשי, מקרב-לי:    כי-ברבים, היו עימדי.
נה,כ  ישמע אל, ויענם--    ויושב קדם, סלה:
אשר אין חליפות למו;    ולא יראו אלוהים.
נה,כא  שלח ידיו, בשלומיו;    חילל בריתו.
נה,כב  חלקו, מחמאות פיו--    וקרב-ליבו:
רכו דבריו משמן;    והמה פתיחות.
נה,כג  השלך על-יהוה, יהבך--    והוא יכלכלך:
לא-ייתן לעולם מוט--    לצדיק.
נה,כד  ואתה אלוהים,    תורידם לבאר שחת--
אנשי דמים ומרמה,    לא-יחצו ימיהם;
ואני,    אבטח-בך.

נו,א  למנצח, על-יונת אלם רחוקים--    לדויד מכתם:
באחוז אותו פלשתים    בגת.
נו,ב  חונני אלוהים, כי-שאפני אנוש;    כל-היום, לוחם ילחצני.
נו,ג  שאפו שורריי, כל-היום:    כי-רבים לוחמים לי מרום.
נו,ד  יום אירא--    אני, אליך אבטח.
נו,ה  באלוהים,    אהלל דברו:
באלוהים בטחתי, לא אירא;    מה-יעשה בשר לי.
נו,ו  כל-היום, דבריי יעצבו;    עליי כל-מחשבותם לרע.
נו,ז  יגורו, יצפונו--המה, עקביי ישמורו:    כאשר, קיוו נפשי.
נו,ח  על-אוון פלט-למו;    באף, עמים הורד אלוהים.
נו,ט  נודי, ספרת-אתה:    שימה דמעתי בנאדך; הלוא, בספרתך.
נו,י  אז ישובו אויביי אחור, ביום אקרא;    זה-ידעתי, כי-אלוהים לי.
נו,יא  באלוהים, אהלל דבר;    ביהוה, אהלל דבר.
נו,יב  באלוהים בטחתי, לא אירא;    מה-יעשה אדם לי.
נו,יג  עליי אלוהים נדריך;    אשלם תודות לך.
נו,יד  כי הצלת נפשי, ממוות--    הלוא רגליי, מדחי:
להתהלך, לפני אלוהים--    באור, החיים.

נז,א  למנצח אל-תשחת, לדויד מכתם--    בבורחו מפני-שאול, במערה.
נז,ב  חונני אלוהים, חונני--    כי בך, חסיה נפשי:
ובצל-כנפיך אחסה--    עד, יעבור הוות.
נז,ג  אקרא, לאלוהים עליון;    לאל, גומר עליי.
נז,ד  ישלח משמיים, ויושיעני--    חירף שואפי סלה;
ישלח אלוהים,    חסדו ואמיתו.
נז,ה  נפשי, בתוך לבאים--    אשכבה לוהטים:
בני-אדם--שיניהם, חנית וחיצים;    ולשונם, חרב חדה.
נז,ו  רומה על-השמיים אלוהים;    על כל-הארץ כבודך.
נז,ז  רשת, הכינו לפעמיי--    כפף נפשי:
כרו לפניי שיחה;    נפלו בתוכה סלה.
נז,ח  נכון ליבי אלוהים, נכון ליבי;    אשירה, ואזמרה.
נז,ט  עורה כבודי--עורה, הנבל וכינור;    אעירה שחר.
נז,י  אודך בעמים אדוניי;    אזמרך, בלאומים.
נז,יא  כי-גדול עד-שמיים חסדך;    ועד-שחקים אמיתך.
נז,יב  רומה על-שמיים אלוהים;    על כל-הארץ כבודך.

נח,א  למנצח אל-תשחת, לדויד מכתם.
נח,ב  האומנם--אלם צדק, תדברון;    מישרים תשפטו, בני אדם.
נח,ג  אף-בלב, עולות תפעלון:    בארץ--חמס ידיכם, תפלסון.
נח,ד  זורו רשעים מרחם;    תעו מבטן, דוברי כזב.
נח,ה  חמת-למו, כדמות חמת-נחש;    כמו-פתן חירש, יאטם אוזנו.
נח,ו  אשר לא-ישמע, לקול מלחשים;    חובר חברים מחוכם.
נח,ז  אלוהים--הרוס שינימו בפימו;    מלתעות כפירים, נתוץ יהוה.
נח,ח  יימאסו כמו-מים,    יתהלכו-למו;
ידרוך חיציו,    כמו יתמוללו.
נח,ט  כמו שבלול, תמס יהלוך;    נפל אשת, בל-חזו שמש.
נח,י  בטרם, יבינו סירותיכם אטד;    כמו-חי כמו-חרון, ישערנו.
נח,יא  ישמח צדיק, כי-חזה נקם;    פעמיו ירחץ, בדם הרשע.
נח,יב  ויאמר אדם, אך-פרי לצדיק;    אך יש-אלוהים, שופטים בארץ.

נט,א  למנצח אל-תשחת, לדויד מכתם:    בשלוח שאול;
וישמרו את-הבית,    להמיתו.
נט,ב  הצילני מאויביי אלוהיי;    ממתקוממיי תשגבני.
נט,ג  הצילני, מפועלי אוון;    ומאנשי דמים, הושיעני.
נט,ד  כי הנה ארבו, לנפשי--    יגורו עליי עזים;
לא-פשעי ולא-חטאתי    יהוה.
נט,ה  בלי-עוון, ירוצון וייכוננו;    עורה לקראתי וראה.
נט,ו  ואתה יהוה-אלוהים צבאות, אלוהי ישראל--    הקיצה, לפקוד כל-הגויים;
אל-תחון כל-בוגדי אוון    סלה.
נט,ז  ישובו לערב, יהמו ככלב;    ויסובבו עיר.
נט,ח  הנה, יביעון בפיהם--חרבות, בשפתותיהם:    כי-מי שומע.
נט,ט  ואתה יהוה, תשחק-למו;    תלעג, לכל-גויים.
נט,י  עוזו, אליך אשמורה:    כי-אלוהים, משגבי.
נט,יא  אלוהי חסדי יקדמני;    אלוהים, יראני בשורריי.
נט,יב  אל-תהרגם, פן ישכחו עמי--הניעמו בחילך, והורידמו:    מגיננו אדוניי.
נט,יג  חטאת-פימו,    דבר-שפתימו:
ויילכדו בגאונם;    ומאלה ומכחש יספרו.
נט,יד  כלה בחמה,    כלה ואינמו:
ויידעו--כי-אלוהים, מושל ביעקוב;    לאפסי הארץ סלה.
נט,טו  וישובו לערב, יהמו ככלב;    ויסובבו עיר.
נט,טז  המה, יניעון לאכול--    אם-לא ישבעו, וילינו.
נט,יז  ואני, אשיר עוזך--    וארנן לבוקר, חסדך:
כי-היית משגב לי;    ומנוס, ביום צר-לי.
נט,יח  עוזי, אליך אזמרה:    כי-אלוהים משגבי, אלוהי חסדי.

ס,א  למנצח, על-שושן עדות;    מכתם לדויד ללמד.
ס,ב  בהצותו, את ארם נהריים--    ואת-ארם צובה:
וישב יואב, ויך את-אדום בגיא-מלח--    שנים עשר אלף.
ס,ג  אלוהים, זנחתנו פרצתנו;    אנפת, תשובב לנו.
ס,ד  הרעשת ארץ פצמתה;    רפה שבריה כי-מטה.
ס,ה  הראית עמך קשה;    השקיתנו, יין תרעלה.
ס,ו  נתת ליראיך נס, להתנוסס--    מפני, קושט סלה.
ס,ז  למען, ייחלצון ידידיך;    הושיעה ימינך וענני.
ס,ח  אלוהים, דיבר בקודשו--אעלוזה:    אחלקה שכם; ועמק סוכות אמדד.
ס,ט  לי גלעד, ולי מנשה, ואפריים, מעוז ראשי;    יהודה, מחוקקי.
ס,י  מואב, סיר רחצי--על-אדום, אשליך נעלי;    עליי, פלשת התרועעי.
ס,יא  מי יובילני, עיר מצור;    מי נחני עד-אדום.
ס,יב  הלוא-אתה אלוהים זנחתנו;    ולא-תצא אלוהים, בצבאותינו.
ס,יג  הבה-לנו עזרת מצר;    ושוא, תשועת אדם.
ס,יד  באלוהים נעשה-חיל;    והוא, יבוס צרינו.

סא,א  למנצח על-נגינת לדויד.
סא,ב  שמעה אלוהים, רינתי;    הקשיבה, תפילתי.
סא,ג  מקצה הארץ, אליך אקרא--    בעטוף ליבי;
בצור-ירום ממני    תנחני.
סא,ד  כי-היית מחסה לי;    מגדל-עוז, מפני אויב.
סא,ה  אגורה באוהלך, עולמים;    אחסה בסתר כנפיך סלה.
סא,ו  כי-אתה אלוהים, שמעת לנדריי;    נתת ירושת, יראי שמך.
סא,ז  ימים על-ימי-מלך תוסיף;    שנותיו, כמו-דור ודור.
סא,ח  יישב עולם, לפני אלוהים;    חסד ואמת, מן ינצרוהו.
סא,ט  כן אזמרה שמך לעד--    לשלמי נדריי, יום יום.

סב,א  למנצח על-ידותון--    מזמור לדויד.
סב,ב  אך אל-אלוהים, דומייה נפשי;    ממנו, ישועתי.
סב,ג  אך-הוא צורי, וישועתי;    משגבי, לא-אמוט רבה.
סב,ד  עד-אנה, תהותתו על-איש--    תרצחו כולכם:
כקיר נטוי;    גדר, הדחויה.
סב,ה  אך משאתו, יעצו להדיח--    ירצו כזב:
בפיו יברכו;    ובקרבם, יקללו-סלה.
סב,ו  אך לאלוהים, דומי נפשי:    כי-ממנו, תקוותי.
סב,ז  אך-הוא צורי, וישועתי;    משגבי, לא אמוט.
סב,ח  על-אלוהים, ישעי וכבודי;    צור-עוזי מחסי, באלוהים.
סב,ט  בטחו בו בכל-עת, עם--    שפכו-לפניו לבבכם;
אלוהים מחסה-לנו    סלה.
סב,י  אך, הבל בני-אדם--    כזב בני-איש:
במאזניים לעלות;    המה, מהבל יחד.
סב,יא  אל-תבטחו בעושק,    ובגזל אל-תהבלו:
חיל כי-ינוב--    אל-תשיתו לב.
סב,יב  אחת, דיבר אלוהים--שתיים-זו שמעתי:    כי עוז, לאלוהים.
סב,יג  ולך-אדוניי חסד:    כי-אתה תשלם לאיש כמעשהו.

סג,א  מזמור לדויד;    בהיותו, במדבר יהודה.
סג,ב  אלוהים, אלי אתה--    אשחרך:
צמאה לך, נפשי--    כמה לך בשרי;
בארץ-צייה ועייף    בלי-מים.
סג,ג  כן, בקודש חזיתיך--    לראות עוזך, וכבודך.
סג,ד  כי-טוב חסדך, מחיים;    שפתיי ישבחונך.
סג,ה  כן אברכך בחיי;    בשמך, אשא כפיי.
סג,ו  כמו חלב ודשן, תשבע נפשי;    ושפתי רננות, יהלל-פי.
סג,ז  אם-זכרתיך על-יצועיי--    באשמורות, אהגה-בך.
סג,ח  כי-היית עזרתה לי;    ובצל כנפיך ארנן.
סג,ט  דבקה נפשי אחריך;    בי, תמכה ימינך.
סג,י  והמה--לשואה, יבקשו נפשי;    יבואו, בתחתייות הארץ.
סג,יא  יגירוהו, על-ידי-חרב;    מנת שועלים יהיו.
סג,יב  והמלך,    ישמח באלוהים:
יתהלל, כל-הנשבע בו--    כי ייסכר, פי דוברי-שקר.

סד,א  למנצח, מזמור לדויד.
סד,ב  שמע-אלוהים קולי בשיחי;    מפחד אויב, תיצור חיי.
סד,ג  תסתירני, מסוד מרעים;    מרגשת, פועלי אוון.
סד,ד  אשר שננו כחרב לשונם;    דרכו חיצם, דבר מר.
סד,ה  לירות במסתרים תם;    פתאום יורוהו, ולא ייראו.
סד,ו  יחזקו-למו, דבר רע--    יספרו, לטמון מוקשים;
אמרו,    מי יראה-למו.
סד,ז  יחפשו עולות--    תמנו, חפש מחופש;
וקרב איש,    ולב עמוק.
סד,ח  ויורם, אלוהים:    חץ פתאום--היו, מכותם.
סד,ט  ויכשילוהו עלימו לשונם;    יתנודדו, כל-רואה בם.
סד,י  וייראו, כל-אדם:    ויגידו, פועל אלוהים; ומעשהו השכילו.
סד,יא  ישמח צדיק ביהוה, וחסה בו;    ויתהללו, כל-ישרי-לב.

סה,א  למנצח מזמור, לדויד שיר.
סה,ב  לך דומייה תהילה אלוהים בציון;    ולך, ישולם-נדר.
סה,ג  שומע תפילה--    עדיך, כל-בשר יבואו.
סה,ד  דברי עוונות, גברו מני;    פשעינו, אתה תכפרם.
סה,ה  אשרי, תבחר ותקרב--    ישכון חצריך:
נשבעה, בטוב ביתך;    קדוש, היכלך.
סה,ו  נוראות, בצדק תעננו--    אלוהי ישענו;
מבטח כל-קצווי-ארץ,    וים רחוקים.
סה,ז  מכין הרים בכוחו;    נאזר, בגבורה.
סה,ח  משביח, שאון ימים--שאון גליהם;    והמון לאומים.
סה,ט  וייראו, יושבי קצוות--מאותותיך;    מוצאי בוקר וערב תרנין.
סה,י  פקדת הארץ ותשוקקהא, רבת תעשרנה--    פלג אלוהים, מלא מים;
תכין דגנם,    כי-כן תכינהא.
סה,יא  תלמיה רווה, נחת גדודיה;    ברביבים תמוגגנה, צמחה תברך.
סה,יב  עיטרת, שנת טובתך;    ומעגליך, ירעפון דשן.
סה,יג  ירעפו, נאות מדבר;    וגיל, גבעות תחגורנה.
סה,יד  לבשו כרים, הצאן--    ועמקים יעטפו-בר;
יתרועעו,    אף-ישירו.

סו,א  למנצח, שיר מזמור:    הריעו לאלוהים, כל-הארץ.
סו,ב  זמרו כבוד-שמו;    שימו כבוד, תהילתו.
סו,ג  אמרו לאלוהים, מה-נורא מעשיך;    ברוב עוזך, יכחשו לך אויביך.
סו,ד  כל-הארץ, ישתחוו לך--ויזמרו-לך;    יזמרו שמך סלה.
סו,ה  לכו וראו, מפעלות אלוהים;    נורא עלילה, על-בני אדם.
סו,ו  הפך ים, ליבשה--בנהר, יעברו ברגל;    שם, נשמחה-בו.
סו,ז  מושל בגבורתו, עולם--    עיניו, בגויים תצפינה;
הסוררים,    אל-ירומו למו סלה.
סו,ח  ברכו עמים אלוהינו;    והשמיעו, קול תהילתו.
סו,ט  השם נפשנו, בחיים;    ולא-נתן למוט רגלנו.
סו,י  כי-בחנתנו אלוהים;    צרפתנו, כצרוף-כסף.
סו,יא  הבאתנו במצודה;    שמת מועקה במותנינו.
סו,יב  הרכבת אנוש, לראשנו:    באנו-באש ובמים; ותוציאנו, לרוויה.
סו,יג  אבוא ביתך בעולות;    אשלם לך נדריי.
סו,יד  אשר-פצו שפתיי;    ודיבר-פי, בצר-לי.
סו,טו  עולות מיחים אעלה-לך,    עם-קטורת אילים;
אעשה בקר עם-עתודים    סלה.
סו,טז  לכו-שמעו ואספרה, כל-יראי אלוהים:    אשר עשה לנפשי.
סו,יז  אליו פי-קראתי;    ורומם, תחת לשוני.
סו,יח  אוון, אם-ראיתי בליבי--    לא ישמע אדוניי.
סו,יט  אכן, שמע אלוהים;    הקשיב, בקול תפילתי.
סו,כ  ברוך אלוהים--    אשר לא-הסיר תפילתי וחסדו, מאיתי.

סז,א  למנצח בנגינות, מזמור שיר.
סז,ב  אלוהים, יחוננו ויברכנו;    יאר פניו איתנו סלה.
סז,ג  לדעת בארץ דרכך;    בכל-גויים, ישועתך.
סז,ד  יודוך עמים אלוהים:    יודוך, עמים כולם.
סז,ה  ישמחו וירננו,    לאומים:
כי-תשפוט עמים מישור;    ולאומים, בארץ תנחם סלה.
סז,ו  יודוך עמים אלוהים:    יודוך, עמים כולם.
סז,ז  ארץ, נתנה יבולה;    יברכנו, אלוהים אלוהינו.
סז,ח  יברכנו אלוהים;    וייראו אותו, כל-אפסי-ארץ.

סח,א  למנצח לדויד, מזמור שיר.
סח,ב  יקום אלוהים, יפוצו אויביו;    וינוסו משנאיו, מפניו.
סח,ג  כהנדוף עשן,    תנדוף:
כהימס דונג, מפני-אש--    יאבדו רשעים, מפני אלוהים.
סח,ד  וצדיקים--ישמחו יעלצו, לפני אלוהים;    וישישו בשמחה.
סח,ה  שירו, לאלוהים--    זמרו שמו:
סולו, לרוכב בערבות--ביה שמו;    ועלזו לפניו.
סח,ו  אבי יתומים, ודיין אלמנות--    אלוהים, במעון קודשו.
סח,ז  אלוהים, מושיב יחידים ביתה--    מוציא אסירים, בכושרות;
אך סוררים,    שכנו צחיחה.
סח,ח  אלוהים--בצאתך, לפני עמך;    בצעדך בישימון סלה.
סח,ט  ארץ רעשה, אף-שמיים נטפו--    מפני אלוהים:
זה סיניי--    מפני אלוהים, אלוהי ישראל.
סח,י  גשם נדבות, תניף אלוהים;    נחלתך ונלאה, אתה כוננתה.
סח,יא  חיתך ישבו-בה;    תכין בטובתך לעני אלוהים.
סח,יב  אדוניי ייתן-אומר;    המבשרות, צבא רב.
סח,יג  מלכי צבאות, יידודון יידודון;    ונוות-בית, תחלק שלל.
סח,יד  אם-תשכבון,    בין שפתיים:
כנפי יונה, נחפה בכסף;    ואברותיה, בירקרק חרוץ.
סח,טו  בפרש שדיי מלכים בה--    תשלג בצלמון.
סח,טז  הר-אלוהים הר-בשן:    הר גבנונים, הר-בשן.
סח,יז  למה, תרצדון--    הרים גבנונים:
ההר--חמד אלוהים לשבתו;    אף-יהוה, ישכון לנצח.
סח,יח  רכב אלוהים, ריבותיים אלפי שנאן;    אדוניי בם, סיניי בקודש.
סח,יט  עלית למרום, שבית שבי--    לקחת מתנות, באדם;
ואף סוררים,    לשכון יה אלוהים.
סח,כ  ברוך אדוניי, יום יום:    יעמוס-לנו--האל ישועתנו סלה.
סח,כא  האל לנו, אל למושעות:    וליהוה אדוניי--למוות, תוצאות.
סח,כב  אך-אלוהים--ימחץ, ראש אויביו:    קודקוד שיער--מתהלך, באשמיו.
סח,כג  אמר אדוניי, מבשן אשיב;    אשיב, ממצולות ים.
סח,כד  למען, תמחץ רגלך--בדם:    לשון כלביך--מאויבים מינהו.
סח,כה  ראו הליכותיך אלוהים;    הליכות אלי מלכי בקודש.
סח,כו  קידמו שרים, אחר נוגנים;    בתוך עלמות, תופפות.
סח,כז  במקהלות, ברכו אלוהים;    אדוניי, ממקור ישראל.
סח,כח  שם בנימין, צעיר רודם--שרי יהודה, רגמתם;    שרי זבולון, שרי נפתלי.
סח,כט  ציווה אלוהיך, עוזך:    עוזה אלוהים--זו, פעלת לנו.
סח,ל  מהיכלך, על-ירושלים--    לך יובילו מלכים שי.
סח,לא  גער חית קנה, עדת אבירים בעגלי עמים--    מתרפס ברצי-כסף;
ביזר עמים,    קרבות יחפצו.
סח,לב  יאתיו חשמנים, מני מצריים;    כוש תריץ ידיו, לאלוהים.
סח,לג  ממלכות הארץ, שירו לאלוהים;    זמרו אדוניי סלה.
סח,לד  לרוכב, בשמי שמי-קדם--    הן ייתן בקולו, קול עוז.
סח,לה  תנו עוז, לאלוהים:    על-ישראל גאוותו; ועוזו, בשחקים.
סח,לו  נורא אלוהים,    ממקדשיך:
אל ישראל--    הוא נותן עוז ותעצומות לעם;
ברוך אלוהים.

סט,א  למנצח על-שושנים לדויד.
סט,ב  הושיעני אלוהים--    כי באו מים עד-נפש.
סט,ג  טבעתי, ביוון מצולה--    ואין מועמד;
באתי במעמקי-מים,    ושיבולת שטפתני.
סט,ד  יגעתי בקוראי, ניחר גרוני:    כלו עיניי--מייחל, לאלוהיי.
סט,ה  רבו, משערות ראשי--    שונאיי חינם:
עצמו מצמיתיי, אויביי שקר--    אשר לא-גזלתי, אז אשיב.
סט,ו  אלוהים--אתה ידעת, לאיוולתי;    ואשמותיי, ממך לא-נכחדו.
סט,ז  אל-יבושו בי, קוויך--    אדוניי יהוה, צבאות:
אל-ייכלמו בי מבקשיך--    אלוהי, ישראל.
סט,ח  כי-עליך, נשאתי חרפה;    כיסתה כלימה פניי.
סט,ט  מוזר, הייתי לאחיי;    ונוכרי, לבני אימי.
סט,י  כי-קנאת ביתך אכלתני;    וחרפות חורפיך, נפלו עליי.
סט,יא  ואבכה בצום נפשי;    ותהי לחרפות לי.
סט,יב  ואתנה לבושי שק;    ואהי להם למשל.
סט,יג  ישיחו בי, יושבי שער;    ונגינות, שותי שיכר.
סט,יד  ואני תפילתי-לך יהוה, עת רצון--    אלוהים ברוב-חסדך;
ענני,    באמת ישעך.
סט,טו  הצילני מטיט, ואל-אטבעה;    אינצלה משונאיי, וממעמקי מים.
סט,טז  אל-תשטפני, שיבולת מים--    ואל-תבלעני מצולה;
ואל-תאטר-עליי באר    פיה.
סט,יז  ענני יהוה, כי-טוב חסדך;    כרוב רחמיך, פנה אליי.
סט,יח  ואל-תסתר פניך, מעבדך:    כי-צר-לי, מהר ענני.
סט,יט  קורבה אל-נפשי גאלה;    למען אויביי פדני.
סט,כ  אתה ידעת--חרפתי ובושתי, וכלימתי;    נגדך, כל-צורריי.
סט,כא  חרפה, שברה ליבי--    ואנושה:
ואקווה לנוד ואין;    ולמנחמים, ולא מצאתי.
סט,כב  וייתנו בברותי ראש;    ולצמאי, ישקוני חומץ.
סט,כג  יהי-שולחנם לפניהם לפח;    ולשלומים למוקש.
סט,כד  תחשכנה עיניהם, מראות;    ומותניהם, תמיד המעד.
סט,כה  שפוך-עליהם זעמך;    וחרון אפך, ישיגם.
סט,כו  תהי-טירתם נשמה;    באוהליהם, אל-יהי יושב.
סט,כז  כי-אתה אשר-הכית רדפו;    ואל-מכאוב חלליך יספרו.
סט,כח  תנה-עוון, על-עוונם;    ואל-יבואו, בצדקתך.
סט,כט  יימחו, מספר חיים;    ועם צדיקים, אל-ייכתבו.
סט,ל  ואני, עני וכואב;    ישועתך אלוהים תשגבני.
סט,לא  אהללה שם-אלוהים בשיר;    ואגדלנו בתודה.
סט,לב  ותיטב ליהוה, משור פר;    מקרין מפריס.
סט,לג  ראו ענווים ישמחו;    דורשי אלוהים, ויחי לבבכם.
סט,לד  כי-שומע אל-אביונים יהוה;    ואת-אסיריו, לא בזה.
סט,לה  יהללוהו, שמיים וארץ;    ימים, וכל-רומש בם.
סט,לו  כי אלוהים, יושיע ציון, ויבנה, ערי יהודה;    וישבו שם, וירשוה.
סט,לז  וזרע עבדיו, ינחלוה;    ואוהבי שמו, ישכנו-בה.

ע,א-ב  למנצח, לדויד להזכיר.   אלוהים להצילני; יהוה, לעזרתי חושה.
ע,ג  יבושו ויחפרו, מבקשי נפשי:    ייסוגו אחור, וייכלמו; חפצי, רעתי.
ע,ד  ישובו, על-עקב בושתם--    האומרים, האח האח.
ע,ה  ישישו וישמחו, בך--    כל-מבקשיך:
ויאמרו תמיד, יגדל אלוהים--    אוהבי, ישועתך.
ע,ו  ואני, עני ואביון--    אלוהים חושה-לי:
עזרי ומפלטי אתה;    יהוה, אל-תאחר.

עא,א  בך-יהוה חסיתי;    אל-אבושה לעולם.
עא,ב  בצדקתך, תצילני ותפלטני;    הטה-אליי אוזנך, והושיעני.
עא,ג  היה לי, לצור מעון לבוא--    תמיד, ציווית להושיעני:
כי-סלעי ומצודתי    אתה.
עא,ד  אלוהיי--פלטני, מיד רשע;    מכף מעוול וחומץ.
עא,ה  כי-אתה תקוותי;    אדוניי יהוה, מבטחי מנעוריי.
עא,ו  עליך, נסמכתי מבטן--ממעי אימי, אתה גוזי;    בך תהילתי תמיד.
עא,ז  כמופת, הייתי לרבים;    ואתה, מחסי-עוז.
עא,ח  יימלא פי, תהילתך;    כל-היום, תפארתך.
עא,ט  אל-תשליכני, לעת זקנה;    ככלות כוחי, אל-תעזבני.
עא,י  כי-אמרו אויביי לי;    ושומרי נפשי, נועצו יחדיו.
עא,יא  לאמור, אלוהים עזבו;    רדפו ותפשוהו, כי-אין מציל.
עא,יב  אלוהים, אל-תרחק ממני;    אלוהיי, לעזרתי חושה.
עא,יג  יבושו יכלו, שוטני נפשי:    יעטו חרפה, וכלימה--מבקשי, רעתי.
עא,יד  ואני, תמיד אייחל;    והוספתי, על-כל-תהילתך.
עא,טו  פי, יספר צדקתך--כל-היום תשועתך:    כי לא ידעתי ספורות.
עא,טז  אבוא--בגבורות, אדוניי יהוה;    אזכיר צדקתך לבדך.
עא,יז  אלוהים, לימדתני מנעוריי;    ועד-הנה, אגיד נפלאותיך.
עא,יח  וגם עד-זקנה, ושיבה--    אלוהים אל-תעזבני:
עד-אגיד זרועך לדור;    לכל-יבוא, גבורתך.
עא,יט  וצדקתך אלוהים,    עד-מרום:
אשר-עשית גדולות;    אלוהים, מי כמוך.
עא,כ  אשר הראיתני, צרות רבות--    ורעות:
תשוב תחייני;    ומתהומות הארץ, תשוב תעלני.
עא,כא  תרב גדולתי;    ותיסוב תנחמני.
עא,כב  גם-אני, אודך בכלי-נבל--    אמיתך אלוהיי:
אזמרה לך בכינור--    קדוש, ישראל.
עא,כג  תרננה שפתיי, כי אזמרה-לך;    ונפשי, אשר פדית.
עא,כד  גם-לשוני--    כל-היום, תהגה צדקתך:
כי-בושו כי-חפרו,    מבקשי רעתי.

עב,א  לשלמה:    אלוהים--משפטיך, למלך תן; וצדקתך לבן-מלך.
עב,ב  ידין עמך בצדק;    וענייך במשפט.
עב,ג  ישאו הרים שלום לעם;    וגבעות, בצדקה.
עב,ד  ישפוט, עניי-עם--יושיע, לבני אביון;    וידכא עושק.
עב,ה  ייראוך עם-שמש;    ולפני ירח, דור דורים.
עב,ו  יירד, כמטר על-גז;    כרביבים, זרזיף ארץ.
עב,ז  יפרח-בימיו צדיק;    ורוב שלום, עד-בלי ירח.
עב,ח  ויירד, מים עד-ים;    ומנהר, עד-אפסי-ארץ.
עב,ט  לפניו, יכרעו ציים;    ואויביו, עפר ילחכו.
עב,י  מלכי תרשיש ואיים,    מנחה ישיבו;
מלכי שבא וסבא,    אשכר יקריבו.
עב,יא  וישתחוו-לו כל-מלכים;    כל-גויים יעבדוהו.
עב,יב  כי-יציל, אביון משווע;    ועני, ואין-עוזר לו.
עב,יג  יחוס, על-דל ואביון;    ונפשות אביונים יושיע.
עב,יד  מתוך ומחמס, יגאל נפשם;    וייקר דמם בעיניו.
עב,טו  ויחי--    וייתן-לו, מזהב שבא:
ויתפלל בעדו תמיד;    כל-היום, יברכנהו.
עב,טז  יהי פיסת-בר, בארץ--    בראש הרים:
ירעש כלבנון פרייו;    ויציצו מעיר, כעשב הארץ.
עב,יז  יהי שמו, לעולם--    לפני-שמש, יינון שמו:
ויתברכו בו;    כל-גויים יאשרוהו.
עב,יח  ברוך, יהוה אלוהים--אלוהי ישראל:    עושה נפלאות לבדו.
עב,יט  וברוך, שם כבודו--    לעולם:
ויימלא כבודו, את-כול הארץ--    אמן ואמן.
עב,כ  כולו תפילות--    דויד, בן-ישי.

עג,א  מזמור, לאסף:
אך טוב לישראל אלוהים,    לברי לבב.
עג,ב  ואני--כמעט, נטיו רגליי;    כאין, שופכו אשוריי.
עג,ג  כי-קינאתי, בהוללים;    שלום רשעים אראה.
עג,ד  כי אין חרצובות למותם;    ובריא אולם.
עג,ה  בעמל אנוש אינמו;    ועם-אדם, לא ינוגעו.
עג,ו  לכן, ענקתמו גאווה;    יעטוף-שית, חמס למו.
עג,ז  יצא, מחלב עינמו;    עברו, משכייות לבב.
עג,ח  ימיקו, וידברו ברע עושק;    ממרום ידברו.
עג,ט  שתו בשמיים פיהם;    ולשונם, תיהלך בארץ.
עג,י  לכן, ישוב עמו הלום;    ומי מלא, יימצו למו.
עג,יא  ואמרו, איכה ידע-אל;    ויש דעה בעליון.
עג,יב  הנה-אלה רשעים;    ושלווי עולם, השגו-חיל.
עג,יג  אך-ריק, זיכיתי לבבי;    וארחץ בניקיון כפיי.
עג,יד  ואהי נגוע, כל-היום;    ותוכחתי, לבקרים.
עג,טו  אם-אמרתי, אספרה כמו;    הנה דור בניך בגדתי.
עג,טז  ואחשבה, לדעת זאת;    עמל הוא בעיניי.
עג,יז  עד-אבוא, אל-מקדשי-אל;    אבינה, לאחריתם.
עג,יח  אך בחלקות, תשית למו;    הפלתם, למשואות.
עג,יט  איך היו לשמה כרגע;    ספו תמו, מן-בלהות.
עג,כ  כחלום מהקיץ--    אדוניי, בעיר צלמם תבזה.
עג,כא  כי, יתחמץ לבבי;    וכליותיי, אשתונן.
עג,כב  ואני-בער, ולא אדע;    בהמות, הייתי עימך.
עג,כג  ואני תמיד עימך;    אחזת, ביד-ימיני.
עג,כד  בעצתך תנחני;    ואחר, כבוד תיקחני.
עג,כה  מי-לי בשמיים;    ועימך, לא-חפצתי בארץ.
עג,כו  כלה שארי, ולבבי:    צור-לבבי וחלקי--אלוהים לעולם.
עג,כז  כי-הנה רחקיך יאבדו;    הצמת, כל-זונה ממך.
עג,כח  ואני, קרבת אלוהים--    לי-טוב:
שתי, באדוניי יהוה מחסי;    לספר, כל-מלאכותיך.

עד,א  משכיל, לאסף:
למה אלוהים, זנחת לנצח;    יעשן אפך, בצאן מרעיתך.
עד,ב  זכור עדתך, קנית קדם--    גאלת, שבט נחלתך;
הר-ציון,    זה שכנת בו.
עד,ג  הרימה פעמיך, למשואות נצח;    כל-הרע אויב בקודש.
עד,ד  שאגו צורריך, בקרב מועדך;    שמו אותותם אותות.
עד,ה  ייוודע, כמביא למעלה;    בסבוך-עץ, קרדומות.
עד,ו  ועתה, פיתוחיה יחד--    בכשיל וכילפות, יהלומון.
עד,ז  שלחו באש, מקדשך;    לארץ, חיללו משכן-שמך.
עד,ח  אמרו בליבם, נינם יחד;    שרפו כל-מועדי-אל בארץ.
עד,ט  אותותינו, לא ראינו:    אין-עוד נביא; ולא-איתנו, יודע עד-מה.
עד,י  עד-מתיי אלוהים, יחרף צר;    ינאץ אויב שמך לנצח.
עד,יא  למה תשיב ידך, וימינך;    מקרב חיקך כלה.
עד,יב  ואלוהים, מלכי מקדם;    פועל ישועות, בקרב הארץ.
עד,יג  אתה פוררת בעוזך ים;    שיברת ראשי תנינים, על-המים.
עד,יד  אתה ריצצת, ראשי לוויתן;    תיתננו מאכל, לעם לציים.
עד,טו  אתה בקעת, מעיין ונחל;    אתה הובשת, נהרות איתן.
עד,טז  לך יום, אף-לך לילה;    אתה הכינות, מאור ושמש.
עד,יז  אתה הצבת, כל-גבולות ארץ;    קיץ וחורף, אתה יצרתם.
עד,יח  זכור-זאת--אויב, חירף יהוה;    ועם נבל, ניאצו שמך.
עד,יט  אל-תיתן לחית, נפש תורך;    חית ענייך, אל-תשכח לנצח.
עד,כ  הבט לברית:    כי מלאו מחשכי-ארץ, נאות חמס.
עד,כא  אל-ישוב דך נכלם;    עני ואביון, יהללו שמך.
עד,כב  קומה אלוהים, ריבה ריבך;    זכור חרפתך מני-נבל, כל-היום.
עד,כג  אל-תשכח, קול צורריך;    שאון קמיך, עולה תמיד.

עה,א  למנצח אל-תשחת; מזמור לאסף שיר.
עה,ב  הודינו לך, אלוהים--הודינו, וקרוב שמך;    סיפרו, נפלאותיך.
עה,ג  כי, אקח מועד;    אני, מישרים אשפוט.
עה,ד  נמוגים, ארץ וכל-יושביה;    אנוכי תיכנתי עמודיה סלה.
עה,ה  אמרתי להוללים, אל-תהולו;    ולרשעים, אל-תרימו קרן.
עה,ו  אל-תרימו למרום קרנכם;    תדברו בצוואר עתק.
עה,ז  כי לא ממוצא, וממערב;    ולא, ממדבר הרים.
עה,ח  כי-אלוהים שופט;    זה ישפיל, וזה ירים.
עה,ט  כי כוס ביד-יהוה, ויין חמר מלא מסך--    ויגר מזה:
אך-שמריה, ימצו ישתו;    כול, רשעי-ארץ.
עה,י  ואני, אגיד לעולם;    אזמרה, לאלוהי יעקוב.
עה,יא  וכל-קרני רשעים אגדע;    תרוממנה, קרנות צדיק.

עו,א  למנצח בנגינות; מזמור לאסף שיר.
עו,ב  נודע ביהודה אלוהים;    בישראל, גדול שמו.
עו,ג  ויהי בשלם סוכו;    ומעונתו בציון.
עו,ד  שמה, שיבר רשפי-קשת;    מגן וחרב ומלחמה סלה.
עו,ה  נאור, אתה אדיר--    מהררי-טרף.
עו,ו  אשתוללו, אבירי לב--    נמו שנתם;
ולא-מצאו כל-אנשי-חיל    ידיהם.
עו,ז  מגערתך, אלוהי יעקוב;    נרדם, ורכב וסוס.
עו,ח  אתה, נורא אתה--ומי-יעמוד לפניך;    מאז אפך.
עו,ט  משמיים, השמעת דין;    ארץ יראה ושקטה.
עו,י  בקום-למשפט אלוהים--    להושיע כל-ענווי-ארץ סלה.
עו,יא  כי-חמת אדם תודך;    שארית חמות תחגור.
עו,יב  נדרו ושלמו, ליהוה אלוהיכם:    כל-סביביו--יובילו שי, למורא.
עו,יג  יבצור, רוח נגידים;    נורא, למלכי-ארץ.

עז,א  למנצח על-ידותון; לאסף מזמור.
עז,ב  קולי אל-אלוהים ואצעקה;    קולי אל-אלוהים, והאזין אליי.
עז,ג  ביום צרתי,    אדוניי דרשתי:
ידי, לילה ניגרה--ולא תפוג;    מאנה הינחם נפשי.
עז,ד  אזכרה אלוהים ואהמיה;    אשיחה, ותתעטף רוחי סלה.
עז,ה  אחזת, שמורות עיניי;    נפעמתי, ולא אדבר.
עז,ו  חישבתי ימים מקדם--    שנות, עולמים.
עז,ז  אזכרה נגינתי, בלילה:    עם-לבבי אשיחה; ויחפש רוחי.
עז,ח  הלעולמים, יזנח אדוניי;    ולא-יוסיף לרצות עוד.
עז,ט  האפס לנצח חסדו;    גמר אומר, לדור ודור.
עז,י  השכח חנות אל;    אם-קפץ באף, רחמיו סלה.
עז,יא  ואומר, חלותי היא--    שנות, ימין עליון.
עז,יב  אזכור מעללי-יה:    כי-אזכרה מקדם פלאך.
עז,יג  והגיתי בכל-פועלך;    ובעלילותיך אשיחה.
עז,יד  אלוהים, בקודש דרכך;    מי-אל גדול, כאלוהים.
עז,טו  אתה האל, עושה פלא;    הודעת בעמים עוזך.
עז,טז  גאלת בזרוע עמך;    בני-יעקוב ויוסף סלה.
עז,יז  ראוך מים, אלוהים--ראוך מים יחילו;    אף, ירגזו תהומות.
עז,יח  זורמו מים, עבות--קול, נתנו שחקים;    אף-חצציך, יתהלכו.
עז,יט  קול רעמך, בגלגל--האירו ברקים תבל;    רגזה ותרעש הארץ.
עז,כ  בים דרכך--ושבילך, במים רבים;    ועיקבותיך, לא נודעו.
עז,כא  נחית כצאן עמך--    ביד-משה ואהרון.

עח,א  משכיל, לאסף:
האזינה עמי, תורתי;    הטו אוזנכם, לאמרי-פי.
עח,ב  אפתחה במשל פי;    אביעה חידות, מני-קדם.
עח,ג  אשר שמענו, ונדעם;    ואבותינו, סיפרו-לנו.
עח,ד  לא נכחד, מבניהם--    לדור אחרון, מספרים תהילות יהוה;
ועזוזו ונפלאותיו,    אשר עשה.
עח,ה  ויקם עדות, ביעקוב,    ותורה, שם בישראל:
אשר ציווה, את-אבותינו--    להודיעם, לבניהם.
עח,ו  למען יידעו, דור אחרון--בנים ייוולדו;    יקומו, ויספרו לבניהם.
עח,ז  וישימו באלוהים, כסלם:    ולא ישכחו, מעללי-אל; ומצוותיו ינצורו.
עח,ח  ולא יהיו, כאבותם--    דור, סורר ומורה:
דור, לא-הכין ליבו;    ולא-נאמנה את-אל רוחו.
עח,ט  בני-אפריים, נושקי רומי-קשת;    הפכו, ביום קרב.
עח,י  לא שמרו, ברית אלוהים;    ובתורתו, מיאנו ללכת.
עח,יא  וישכחו עלילותיו;    ונפלאותיו, אשר הראם.
עח,יב  נגד אבותם, עשה פלא;    בארץ מצריים שדה-צוען.
עח,יג  בקע ים, ויעבירם;    ויצב-מים כמו-נד.
עח,יד  וינחם בענן יומם;    וכל-הלילה, באור אש.
עח,טו  יבקע צורים, במדבר;    וישק, כתהומות רבה.
עח,טז  ויוציא נוזלים מסלע;    ויורד כנהרות מים.
עח,יז  ויוסיפו עוד, לחטוא-לו--    למרות עליון, בצייה.
עח,יח  וינסו-אל בלבבם--    לשאול-אוכל לנפשם.
עח,יט  וידברו, באלוהים:    אמרו, היוכל אל--לערוך שולחן, במדבר.
עח,כ  הן הכה-צור, ויזובו מים--    ונחלים ישטופו:
הגם-לחם, יוכל תת;    אם-יכין שאר לעמו.
עח,כא  לכן, שמע יהוה--    ויתעבר:
ואש, נישקה ביעקוב;    וגם-אף, עלה בישראל.
עח,כב  כי לא האמינו, באלוהים;    ולא בטחו, בישועתו.
עח,כג  ויצו שחקים ממעל;    ודלתי שמיים פתח.
עח,כד  וימטר עליהם מן לאכול;    ודגן-שמיים, נתן למו.
עח,כה  לחם אבירים, אכל איש;    צידה שלח להם לשובע.
עח,כו  יסע קדים, בשמיים;    וינהג בעוזו תימן.
עח,כז  וימטר עליהם כעפר שאר;    וכחול ימים, עוף כנף.
עח,כח  ויפל, בקרב מחנהו;    סביב, למשכנותיו.
עח,כט  ויאכלו וישבעו מאוד;    ותאוותם, יביא להם.
עח,ל  לא-זרו מתאוותם;    עוד, אוכלם בפיהם.
עח,לא  ואף אלוהים, עלה בהם,    ויהרוג, במשמניהם;
ובחורי ישראל    הכריע.
עח,לב  בכל-זאת חטאו-עוד;    ולא-האמינו, בנפלאותיו.
עח,לג  ויכל-בהבל ימיהם;    ושנותם, בבהלה.
עח,לד  אם-הרגם ודרשוהו;    ושבו, ושיחרו-אל.
עח,לה  ויזכרו, כי-אלוהים צורם;    ואל עליון, גואלם.
עח,לו  ויפתוהו בפיהם;    ובלשונם, יכזבו-לו.
עח,לז  וליבם, לא-נכון עימו;    ולא נאמנו, בבריתו.
עח,לח  והוא רחום, יכפר עוון--    ולא-ישחית:
והרבה, להשיב אפו;    ולא-יעיר, כל-חמתו.
עח,לט  ויזכור, כי-בשר המה;    רוח הולך, ולא ישוב.
עח,מ  כמה, ימרוהו במדבר;    יעציבוהו, בישימון.
עח,מא  וישובו וינסו אל;    וקדוש ישראל התוו.
עח,מב  לא-זכרו את-ידו;    יום, אשר-פדם מני-צר.
עח,מג  אשר-שם במצריים, אותותיו;    ומופתיו, בשדה-צוען.
עח,מד  ויהפוך לדם, יאוריהם;    ונוזליהם, בל-ישתיון.
עח,מה  ישלח בהם ערוב, ויאכלם;    וצפרדע, ותשחיתם.
עח,מו  וייתן לחסיל יבולם;    ויגיעם, לארבה.
עח,מז  יהרוג בברד גפנם;    ושקמותם, בחנמל.
עח,מח  ויסגר לברד בעירם;    ומקניהם, לרשפים.
עח,מט  ישלח-בם, חרון אפו--עברה וזעם וצרה;    משלחת, מלאכי רעים.
עח,נ  יפלס נתיב, לאפו:    לא-חשך ממוות נפשם; וחיתם, לדבר הסגיר.
עח,נא  ויך כל-בכור במצריים;    ראשית אונים, באוהלי-חם.
עח,נב  ויסע כצאן עמו;    וינהגם כעדר, במדבר.
עח,נג  וינחם לבטח, ולא פחדו;    ואת-אויביהם, כיסה הים.
עח,נד  ויביאם, אל-גבול קודשו;    הר-זה, קנתה ימינו.
עח,נה  ויגרש מפניהם, גויים--    ויפילם, בחבל נחלה;
וישכן באוהליהם,    שבטי ישראל.
עח,נו  וינסו וימרו, את-אלוהים עליון;    ועדותיו, לא שמרו.
עח,נז  וייסוגו ויבגדו, כאבותם;    נהפכו, כקשת רמייה.
עח,נח  ויכעיסוהו בבמותם;    ובפסיליהם, יקניאוהו.
עח,נט  שמע אלוהים, ויתעבר;    וימאס מאוד, בישראל.
עח,ס  וייטוש, משכן שילה;    אוהל, שיכן באדם.
עח,סא  וייתן לשבי עוזו;    ותפארתו ביד-צר.
עח,סב  ויסגר לחרב עמו;    ובנחלתו, התעבר.
עח,סג  בחוריו אכלה-אש;    ובתולותיו, לא הוללו.
עח,סד  כוהניו, בחרב נפלו;    ואלמנותיו, לא תבכינה.
עח,סה  וייקץ כישן אדוניי;    כגיבור, מתרונן מיין.
עח,סו  ויך-צריו אחור;    חרפת עולם, נתן למו.
עח,סז  וימאס, באוהל יוסף;    ובשבט אפריים, לא בחר.
עח,סח  ויבחר, את-שבט יהודה;    את-הר ציון, אשר אהב.
עח,סט  וייבן כמו-רמים, מקדשו;    כארץ, יסדה לעולם.
עח,ע  ויבחר, בדויד עבדו;    וייקחהו, ממכלאות צאן.
עח,עא  מאחר עלות, הביאו:    לרעות, ביעקוב עמו; ובישראל, נחלתו.
עח,עב  וירעם, כתום לבבו;    ובתבונות כפיו ינחם.

עט,א  מזמור, לאסף:
אלוהים, באו גויים בנחלתך--    טימאו, את היכל קודשך;
שמו את-ירושלים    לעיים.
עט,ב  נתנו, את-נבלת עבדיך--    מאכל, לעוף השמיים;
בשר חסידיך,    לחיתו-ארץ.
עט,ג  שפכו דמם, כמים--סביבות ירושלים;    ואין קובר.
עט,ד  היינו חרפה, לשכנינו;    לעג וקלס, לסביבותינו.
עט,ה  עד-מה יהוה, תאנף לנצח;    תבער כמו-אש, קנאתך.
עט,ו  שפוך חמתך--    אל הגויים, אשר לא-ידעוך:
ועל ממלכות--    אשר בשמך, לא קראו.
עט,ז  כי, אכל את-יעקוב;    ואת-נווהו השמו.
עט,ח  אל-תזכור-לנו,    עוונות ראשונים:
מהר, יקדמונו רחמיך--    כי דלונו מאוד.
עט,ט  עוזרנו, אלוהי ישענו--    על-דבר כבוד-שמך;
והצילנו וכפר על-חטאותינו,    למען שמך.
עט,י  למה, יאמרו הגויים--    איה אלוהיהם:
ייוודע בגויים לעינינו;    נקמת, דם-עבדיך השפוך.
עט,יא  תבוא לפניך, אנקת אסיר:    כגודל זרועך--הותר, בני תמותה.
עט,יב  והשב לשכנינו שבעתיים,    אל-חיקם;
חרפתם אשר חירפוך    אדוניי.
עט,יג  ואנחנו עמך, וצאן מרעיתך--    נודה לך, לעולם:
לדור ודור--    נספר, תהילתך.

פ,א  למנצח אל-שושנים;    עדות לאסף מזמור.
פ,ב  רועה ישראל, האזינה--    נוהג כצאן יוסף;
יושב הכרובים    הופיעה.
פ,ג  לפני אפריים, ובנימין ומנשה--    עוררה את-גבורתך;
ולכה לישועתה    לנו.
פ,ד  אלוהים השיבנו;    והאר פניך, וניוושעה.
פ,ה  יהוה אלוהים צבאות--    עד-מתיי עשנת, בתפילת עמך.
פ,ו  האכלתם, לחם דמעה;    ותשקמו, בדמעות שליש.
פ,ז  תשימנו מדון, לשכנינו;    ואויבינו, ילעגו-למו.
פ,ח  אלוהים צבאות השיבנו;    והאר פניך, וניוושעה.
פ,ט  גפן, ממצריים תסיע;    תגרש גויים, ותיטעהא.
פ,י  פינית לפניה;    ותשרש שורשיה, ותמלא-ארץ.
פ,יא  כוסו הרים צילה;    וענפיה, ארזי-אל.
פ,יב  תשלח קציריה עד-ים;    ואל-נהר, יונקותיה.
פ,יג  למה, פרצת גדריה;    וארוה, כל-עוברי דרך.
פ,יד  יכרסמנה חזיר מיער;    וזיז שדיי ירענה.
פ,טו  אלוהים צבאות,    שוב-נא:
הבט משמיים וראה;    ופקוד, גפן זאת.
פ,טז  וכנה, אשר-נטעה ימינך;    ועל-בן, אימצת לך.
פ,יז  שרופה באש כסוחה;    מגערת פניך יאבדו.
פ,יח  תהי-ידך, על-איש ימינך;    על-בן-אדם, אימצת לך.
פ,יט  ולא-נסוג ממך;    תחיינו, ובשמך נקרא.
פ,כ  יהוה אלוהים צבאות השיבנו;    האר פניך, וניוושעה.

פא,א  למנצח על-הגיתית לאסף.
פא,ב  הרנינו, לאלוהים עוזנו;    הריעו, לאלוהי יעקוב.
פא,ג  שאו-זמרה, ותנו-תוף;    כינור נעים עם-נבל.
פא,ד  תקעו בחודש שופר;    בכסה, ליום חגנו.
פא,ה  כי חוק לישראל הוא;    משפט, לאלוהי יעקוב.
פא,ו  עדות, ביהוסף שמו--    בצאתו, על-ארץ מצריים;
שפת לא-ידעתי    אשמע.
פא,ז  הסירותי מסבל שכמו;    כפיו, מדוד תעבורנה.
פא,ח  בצרה קראת,    ואחלצך:
אענך, בסתר רעם;    אבחנך על-מי מריבה סלה.
פא,ט  שמע עמי, ואעידה בך;    ישראל, אם-תשמע-לי.
פא,י  לא-יהיה בך, אל זר;    ולא תשתחווה, לאל נכר.
פא,יא  אנוכי, יהוה אלוהיך--    המעלך, מארץ מצריים;
הרחב-פיך,    ואמלאהו.
פא,יב  ולא-שמע עמי לקולי;    וישראל, לא-אבה לי.
פא,יג  ואשלחהו, בשרירות ליבם;    ילכו, במועצותיהם.
פא,יד  לו--עמי, שומע לי;    ישראל, בדרכיי יהלכו.
פא,טו  כמעט, אויביהם אכניע;    ועל צריהם, אשיב ידי.
פא,טז  משנאי יהוה, יכחשו-לו;    ויהי עיתם לעולם.
פא,יז  ויאכילהו, מחלב חיטה;    ומצור, דבש אשביעך.

פב,א  מזמור, לאסף:
אלוהים, ניצב בעדת-אל;    בקרב אלוהים ישפוט.
פב,ב  עד-מתיי תשפטו-עוול;    ופני רשעים, תשאו-סלה.
פב,ג  שפטו-דל ויתום;    עני ורש הצדיקו.
פב,ד  פלטו-דל ואביון;    מיד רשעים הצילו.
פב,ה  לא ידעו, ולא יבינו--    בחשיכה יתהלכו;
יימוטו,    כל-מוסדי ארץ.
פב,ו  אני-אמרתי, אלוהים אתם;    ובני עליון כולכם.
פב,ז  אכן, כאדם תמותון;    וכאחד השרים תיפולו.
פב,ח  קומה אלוהים, שופטה הארץ:    כי-אתה תנחל, בכל-הגויים.

פג,א  שיר מזמור לאסף.
פג,ב  אלוהים אל-דומי-לך;    אל-תחרש ואל-תשקוט אל.
פג,ג  כי-הנה אויביך, יהמיון;    ומשנאיך, נשאו ראש.
פג,ד  על-עמך, יערימו סוד;    ויתייעצו, על-צפוניך.
פג,ה  אמרו--לכו, ונכחידם מגוי;    ולא-ייזכר שם-ישראל עוד.
פג,ו  כי נועצו לב יחדיו;    עליך, ברית יכרותו.
פג,ז  אוהלי אדום, וישמעאלים;    מואב והגרים.
פג,ח  גבל ועמון, ועמלק;    פלשת, עם-יושבי צור.
פג,ט  גם-אשור, נלווה עימם;    היו זרוע לבני-לוט סלה.
פג,י  עשה-להם כמדיין;    כסיסרא כיבין, בנחל קישון.
פג,יא  נשמדו בעין-דור;    היו דומן, לאדמה.
פג,יב  שיתמו נדיבימו, כעורב וכזאב;    וכזבח וכצלמונע, כל-נסיכימו.
פג,יג  אשר אמרו, נירשה לנו--    את, נאות אלוהים.
פג,יד  אלוהיי, שיתמו כגלגל;    כקש, לפני-רוח.
פג,טו  כאש תבער-יער;    וכלהבה, תלהט הרים.
פג,טז  כן, תרדפם בסערך;    ובסופתך תבהלם.
פג,יז  מלא פניהם קלון;    ויבקשו שמך יהוה.
פג,יח  יבושו וייבהלו עדי-עד;    ויחפרו ויאבדו.
פג,יט  ויידעו--    כי-אתה שמך יהוה לבדך:
עליון,    על-כל-הארץ.

פד,א  למנצח על-הגיתית; לבני-קורח מזמור.
פד,ב  מה-ידידות משכנותיך--    יהוה צבאות.
פד,ג  נכספה וגם-כלתה, נפשי--    לחצרות יהוה:
ליבי ובשרי--    ירננו, אל אל-חי.
פד,ד  גם-ציפור מצאה בית, ודרור קן לה--    אשר-שתה אפרוחיה:
את-מזבחותיך, יהוה צבאות--    מלכי, ואלוהיי.
פד,ה  אשרי, יושבי ביתך--    עוד, יהללוך סלה.
פד,ו  אשרי אדם, עוז-לו בך;    מסילות, בלבבם.
פד,ז  עוברי, בעמק הבכא--    מעיין ישיתוהו;
גם-ברכות,    יעטה מורה.
פד,ח  ילכו, מחיל אל-חיל;    ייראה אל-אלוהים בציון.
פד,ט  יהוה אלוהים צבאות,    שמעה תפילתי;
האזינה אלוהי יעקוב    סלה.
פד,י  מגיננו, ראה אלוהים;    והבט, פני משיחך.
פד,יא  כי טוב-יום בחצריך,    מאלף:
בחרתי--הסתופף, בבית אלוהיי;    מדור, באוהלי-רשע.
פד,יב  כי שמש, ומגן--    יהוה אלוהים:
חן וכבוד,    ייתן יהוה;
לא ימנע-טוב,    להולכים בתמים.
פד,יג  יהוה צבאות--    אשרי אדם, בוטח בך.

פה,א  למנצח לבני-קורח מזמור.
פה,ב  רצית יהוה ארצך;    שבת, שבית יעקוב.
פה,ג  נשאת, עוון עמך;    כיסית כל-חטאתם סלה.
פה,ד  אספת כל-עברתך;    השיבות, מחרון אפך.
פה,ה  שובנו, אלוהי ישענו;    והפר כעסך עימנו.
פה,ו  הלעולם תאנף-בנו;    תמשוך אפך, לדור ודור.
פה,ז  הלוא-אתה, תשוב תחיינו;    ועמך, ישמחו-בך.
פה,ח  הראנו יהוה חסדך;    וישעך, תיתן-לנו.
פה,ט  אשמעה--    מה-ידבר, האל יהוה:
כי, ידבר שלום--אל-עמו ואל-חסידיו;    ואל-ישובו לכסלה.
פה,י  אך קרוב ליראיו ישעו;    לשכון כבוד בארצנו.
פה,יא  חסד-ואמת נפגשו;    צדק ושלום נשקו.
פה,יב  אמת, מארץ תצמח;    וצדק, משמיים נשקף.
פה,יג  גם-יהוה, ייתן הטוב;    וארצנו, תיתן יבולה.
פה,יד  צדק, לפניו יהלך;    וישם לדרך פעמיו.

פו,א  תפילה, לדויד:
הטה-יהוה אוזנך ענני--    כי-עני ואביון אני.
פו,ב  שומרה נפשי,    כי-חסיד אני:
הושע עבדך, אתה אלוהיי--    הבוטח אליך.
פו,ג  חונני אדוניי:    כי אליך אקרא, כל-היום.
פו,ד  שמח, נפש עבדך:    כי אליך אדוניי, נפשי אשא.
פו,ה  כי-אתה אדוניי, טוב וסלח;    ורב-חסד, לכל-קוראיך.
פו,ו  האזינה יהוה, תפילתי;    והקשיבה, בקול תחנונותיי.
פו,ז  ביום צרתי, אקראך:    כי תענני.
פו,ח  אין-כמוך באלוהים אדוניי;    ואין כמעשיך.
פו,ט  כל-גויים, אשר עשית--יבואו וישתחוו לפניך אדוניי;    ויכבדו לשמך.
פו,י  כי-גדול אתה, ועושה נפלאות;    אתה אלוהים לבדך.
פו,יא  הורני יהוה, דרכך--    אהלך באמיתך;
יחד לבבי,    ליראה שמך.
פו,יב  אודך, אדוניי אלוהיי--בכל-לבבי;    ואכבדה שמך לעולם.
פו,יג  כי-חסדך, גדול עליי;    והצלת נפשי, משאול תחתייה.
פו,יד  אלוהים, זדים קמו-עליי,    ועדת עריצים, ביקשו נפשי;
ולא שמוך    לנגדם.
פו,טו  ואתה אדוניי, אל-רחום וחנון;    ארך אפיים, ורב-חסד ואמת.
פו,טז  פנה אליי, וחונני:    תנה-עוזך לעבדך; והושיעה, לבן-אמתך.
פו,יז  עשה-עימי אות,    לטובה:
ויראו שונאיי ויבושו--    כי-אתה יהוה, עזרתני וניחמתני.

פז,א  לבני-קורח, מזמור שיר:    יסודתו, בהררי-קודש.
פז,ב  אוהב יהוה, שערי ציון--    מכול, משכנות יעקוב.
פז,ג  נכבדות, מדובר בך--    עיר האלוהים סלה.
פז,ד  אזכיר, רהב ובבל--    ליודעיי:
הנה פלשת וצור עם-כוש;    זה, יולד-שם.
פז,ה  ולציון, ייאמר--    איש ואיש, יולד-בה;
והוא יכוננהא    עליון.
פז,ו  יהוה--יספור, בכתוב עמים:    זה יולד-שם סלה.
פז,ז  ושרים כחוללים--    כל-מעייניי בך.

פח,א  שיר מזמור, לבני-קורח:
למנצח על-מחלת לענות;    משכיל, להימן האזרחי.
פח,ב  יהוה, אלוהי ישועתי--    יום-צעקתי בלילה נגדך.
פח,ג  תבוא לפניך, תפילתי;    הטה אוזנך, לרינתי.
פח,ד  כי-שבעה ברעות נפשי;    וחיי, לשאול הגיעו.
פח,ה  נחשבתי, עם-יורדי בור;    הייתי, כגבר אין-אייל.
פח,ו  במתים,    חופשי:
כמו חללים, שוכבי קבר--    אשר לא זכרתם עוד;
והמה,    מידך נגזרו.
פח,ז  שתני, בבור תחתייות;    במחשכים, במצולות.
פח,ח  עליי, סמכה חמתך;    וכל-משבריך, עינית סלה.
פח,ט  הרחקת מיודעיי, ממני:    שתני תועבות למו; כלוא, ולא אצא.
פח,י  עיני דאבה,    מני-עוני:
קראתיך יהוה בכל-יום;    שיטחתי אליך כפיי.
פח,יא  הלמתים תעשה-פלא:    אם-רפאים, יקומו יודוך סלה.
פח,יב  היסופר בקבר חסדך;    אמונתך, באבדון.
פח,יג  הייוודע בחושך פלאך;    וצדקתך, בארץ נשייה.
פח,יד  ואני, אליך יהוה שיוועתי;    ובבוקר, תפילתי תקדמך.
פח,טו  למה יהוה, תזנח נפשי;    תסתיר פניך ממני.
פח,טז  עני אני וגווע מנוער;    נשאתי אימיך אפונה.
פח,יז  עליי, עברו חרוניך;    ביעותיך, צימתותוני.
פח,יח  סבוני כמים, כל-היום;    הקיפו עליי יחד.
פח,יט  הרחקת ממני, אוהב וריע;    מיודעיי מחשך.

פט,א  משכיל, לאיתן האזרחי.
פט,ב  חסדי יהוה, עולם אשירה;    לדור ודור, אודיע אמונתך בפי.
פט,ג  כי-אמרתי--עולם, חסד ייבנה;    שמיים, תכין אמונתך בהם.
פט,ד  כרתי ברית, לבחירי;    נשבעתי, לדויד עבדי.
פט,ה  עד-עולם, אכין זרעך;    ובניתי לדור-ודור כיסאך סלה.
פט,ו  ויודו שמיים פלאך יהוה;    אף-אמונתך, בקהל קדושים.
פט,ז  כי מי בשחק, יערוך ליהוה;    ידמה ליהוה, בבני אלים.
פט,ח  אל נערץ, בסוד-קדושים רבה;    ונורא, על-כל-סביביו.
פט,ט  יהוה, אלוהי צבאות--מי-כמוך חסין יה;    ואמונתך, סביבותיך.
פט,י  אתה מושל, בגאות הים;    בשוא גליו, אתה תשבחם.
פט,יא  אתה דיכית כחלל רהב;    בזרוע עוזך, פיזרת אויביך.
פט,יב  לך שמיים, אף-לך ארץ;    תבל ומלואה, אתה יסדתם.
פט,יג  צפון וימין, אתה בראתם;    תבור וחרמון, בשמך ירננו.
פט,יד  לך זרוע, עם-גבורה;    תעוז ידך, תרום ימינך.
פט,טו  צדק ומשפט, מכון כיסאך;    חסד ואמת, יקדמו פניך.
פט,טז  אשרי העם, יודעי תרועה;    יהוה, באור-פניך יהלכון.
פט,יז  בשמך, יגילון כל-היום;    ובצדקתך ירומו.
פט,יח  כי-תפארת עוזמו אתה;    וברצונך, תרום קרנינו.
פט,יט  כי ליהוה, מגיננו;    ולקדוש ישראל מלכנו.
פט,כ  אז דיברת בחזון, לחסידיך--    ותאמר, שיוויתי עזר על-גיבור;
הרימותי בחור    מעם.
פט,כא  מצאתי, דויד עבדי;    בשמן קודשי משחתיו.
פט,כב  אשר ידי, תיכון עימו;    אף-זרועי תאמצנו.
פט,כג  לא-ישיא אויב בו;    ובן-עוולה, לא יעננו.
פט,כד  וכתותי מפניו צריו;    ומשנאיו אגוף.
פט,כה  ואמונתי וחסדי עימו;    ובשמי, תרום קרנו.
פט,כו  ושמתי בים ידו;    ובנהרות ימינו.
פט,כז  הוא יקראני, אבי אתה;    אלי, וצור ישועתי.
פט,כח  אף-אני, בכור אתנהו;    עליון, למלכי-ארץ.
פט,כט  לעולם, אשמור-לו חסדי;    ובריתי, נאמנת לו.
פט,ל  ושמתי לעד זרעו;    וכיסאו, כימי שמיים.
פט,לא  אם-יעזבו בניו, תורתי;    ובמשפטיי, לא ילכון.
פט,לב  אם-חוקותיי יחללו;    ומצוותיי, לא ישמורו.
פט,לג  ופקדתי בשבט פשעם;    ובנגעים עוונם.
פט,לד  וחסדי, לא-אפיר מעימו;    ולא-אשקר, באמונתי.
פט,לה  לא-אחלל בריתי;    ומוצא שפתיי, לא אשנה.
פט,לו  אחת, נשבעתי בקודשי:    אם-לדויד אכזב.
פט,לז  זרעו, לעולם יהיה;    וכיסאו כשמש נגדי.
פט,לח  כירח, ייכון עולם;    ועד בשחק, נאמן סלה.
פט,לט  ואתה זנחת, ותמאס;    התעברת, עם-משיחך.
פט,מ  ניארת, ברית עבדך;    חיללת לארץ נזרו.
פט,מא  פרצת כל-גדרותיו;    שמת מבצריו מחיתה.
פט,מב  שסוהו, כל-עוברי דרך;    היה חרפה, לשכניו.
פט,מג  הרימות, ימין צריו;    השמחת, כל-אויביו.
פט,מד  אף-תשיב, צור חרבו;    ולא הקמותו, במלחמה.
פט,מה  השבת מטהרו;    וכיסאו, לארץ מיגרת.
פט,מו  הקצרת, ימי עלומיו;    העטית עליו בושה סלה.
פט,מז  עד-מה יהוה, תיסתר לנצח;    תבער כמו-אש חמתך.
פט,מח  זכור-אני מה-חלד;    על-מה-שוא, בראת כל-בני-אדם.
פט,מט  מי גבר יחיה, ולא יראה-מוות;    ימלט נפשו מיד-שאול סלה.
פט,נ  איה, חסדיך הראשונים אדוניי:    נשבעת לדויד, באמונתך.
פט,נא  זכור אדוניי, חרפת עבדיך;    שאתי בחיקי, כל-רבים עמים.
פט,נב  אשר חירפו אויביך יהוה:    אשר חירפו, עיקבות משיחך.
פט,נג  ברוך יהוה לעולם:    אמן ואמן.

צ,א  תפילה, למשה איש-האלוהים:
אדוניי--מעון אתה, היית לנו;    בדור ודור.
צ,ב  בטרם, הרים יולדו--    ותחולל ארץ ותבל;
ומעולם עד-עולם,    אתה אל.
צ,ג  תשב אנוש, עד-דכא;    ותאמר, שובו בני-אדם.
צ,ד  כי אלף שנים, בעיניך--    כיום אתמול, כי יעבור;
ואשמורה    בלילה.
צ,ה  זרמתם, שינה יהיו;    בבוקר, כחציר יחלוף.
צ,ו  בבוקר, יציץ וחלף;    לערב, ימולל ויבש.
צ,ז  כי-כלינו באפך;    ובחמתך נבהלנו.
צ,ח  שתה עוונותינו לנגדך;    עלומנו, למאור פניך.
צ,ט  כי כל-ימינו, פנו בעברתך;    כילינו שנינו כמו-הגה.
צ,י  ימי-שנותינו בהם שבעים שנה,    ואם בגבורות שמונים שנה--
ורוהבם,    עמל ואוון:
כי-גז חיש,    ונעופה.
צ,יא  מי-יודע, עוז אפך;    וכיראתך, עברתך.
צ,יב  למנות ימינו, כן הודע;    ונביא, לבב חכמה.
צ,יג  שובה יהוה, עד-מתיי;    והינחם, על-עבדיך.
צ,יד  שבענו בבוקר חסדך;    ונרננה ונשמחה, בכל-ימינו.
צ,טו  שמחנו, כימות עיניתנו:    שנות, ראינו רעה.
צ,טז  ייראה אל-עבדיך פועלך;    והדרך, על-בניהם.
צ,יז  ויהי, נועם אדוניי אלוהינו--    עלינו:
ומעשה ידינו, כוננה עלינו;    ומעשה ידינו, כוננהו.

צא,א  יושב, בסתר עליון;    בצל שדיי, יתלונן.
צא,ב  אומר--ליהוה, מחסי ומצודתי;    אלוהיי, אבטח-בו.
צא,ג  כי הוא יצילך, מפח יקוש;    מדבר הוות.
צא,ד  באברתו, יסך לך--ותחת-כנפיו תחסה;    צינה וסוחרה אמיתו.
צא,ה  לא-תירא, מפחד לילה;    מחץ, יעוף יומם.
צא,ו  מדבר, באופל יהלוך;    מקטב, ישוד צוהריים.
צא,ז  ייפול מצידך, אלף--ורבבה מימינך:    אליך, לא ייגש.
צא,ח  רק, בעיניך תביט;    ושילומת רשעים תראה.
צא,ט  כי-אתה יהוה מחסי;    עליון, שמת מעונך.
צא,י  לא-תאונה אליך רעה;    ונגע, לא-יקרב באוהלך.
צא,יא  כי מלאכיו, יצווה-לך;    לשמורך, בכל-דרכיך.
צא,יב  על-כפיים יישאונך:    פן-תיגוף באבן רגלך.
צא,יג  על-שחל ופתן, תדרוך;    תרמוס כפיר ותנין.
צא,יד  כי בי חשק, ואפלטהו;    אשגבהו, כי-ידע שמי.
צא,טו  יקראני, ואענהו--עימו-אנוכי בצרה;    אחלצהו, ואכבדהו.
צא,טז  אורך ימים, אשביעהו;    ואראהו, בישועתי.

צב,א  מזמור שיר, ליום השבת.
צב,ב  טוב, להודות ליהוה;    ולזמר לשמך עליון.
צב,ג  להגיד בבוקר חסדך;    ואמונתך, בלילות.
צב,ד  עלי-עשור, ועלי-נבל;    עלי היגיון בכינור.
צב,ה  כי שימחתני יהוה בפועלך;    במעשי ידיך ארנן.
צב,ו  מה-גדלו מעשיך יהוה;    מאוד, עמקו מחשבותיך.
צב,ז  איש-בער, לא יידע;    וכסיל, לא-יבין את-זאת.
צב,ח  בפרוח רשעים, כמו עשב, ויציצו, כל-פועלי אוון:    להישמדם עדי-עד.
צב,ט  ואתה מרום--    לעולם יהוה.
צב,י  כי הנה אויביך, יהוה--    כי-הנה אויביך יאבדו:
יתפרדו,    כל-פועלי אוון.
צב,יא  ותרם כראם קרני;    בלותי, בשמן רענן.
צב,יב  ותבט עיני,    בשוריי:
בקמים עליי מרעים--    תשמענה אוזניי.
צב,יג  צדיק, כתמר יפרח;    כארז בלבנון ישגה.
צב,יד  שתולים, בבית יהוה;    בחצרות אלוהינו יפריחו.
צב,טו  עוד, ינובון בשיבה;    דשנים ורעננים יהיו.
צב,טז  להגיד, כי-ישר יהוה;    צורי, ולא-עוולתה בו.

צג,א  יהוה מלך,    גאות לבש:
לבש יהוה, עוז התאזר;    אף-תיכון תבל, בל-תימוט.
צג,ב  נכון כיסאך מאז;    מעולם אתה.
צג,ג  נשאו נהרות, יהוה--נשאו נהרות קולם;    ישאו נהרות דוכיים.
צג,ד  מקולות, מים רבים--אדירים משברי-ים;    אדיר במרום יהוה.
צג,ה  עדותיך, נאמנו מאוד--לביתך נאוה-קודש:    יהוה, לאורך ימים.

צד,א  אל-נקמות יהוה;    אל נקמות הופיע.
צד,ב  הינשא, שופט הארץ;    השב גמול, על-גאים.
צד,ג  עד-מתיי רשעים יהוה:    עד-מתיי, רשעים יעלוזו.
צד,ד  יביעו ידברו עתק;    יתאמרו, כל-פועלי אוון.
צד,ה  עמך יהוה ידכאו;    ונחלתך יענו.
צד,ו  אלמנה וגר יהרוגו;    ויתומים ירצחו.
צד,ז  ויאמרו, לא יראה-יה;    ולא-יבין, אלוהי יעקוב.
צד,ח  בינו, בוערים בעם;    וכסילים, מתיי תשכילו.
צד,ט  הנוטע אוזן, הלוא ישמע;    אם-יוצר עין, הלוא יביט.
צד,י  היוסר גויים, הלוא יוכיח:    המלמד אדם דעת.
צד,יא  יהוה--יודע, מחשבות אדם:    כי-המה הבל.
צד,יב  אשרי, הגבר אשר-תייסרנו יה;    ומתורתך תלמדנו.
צד,יג  להשקיט לו, מימי רע--    עד ייכרה לרשע שחת.
צד,יד  כי, לא-ייטוש יהוה עמו;    ונחלתו, לא יעזוב.
צד,טו  כי-עד-צדק, ישוב משפט;    ואחריו, כל-ישרי-לב.
צד,טז  מי-יקום לי, עם-מרעים;    מי-יתייצב לי, עם-פועלי אוון.
צד,יז  לולי יהוה, עזרתה לי--    כמעט, שכנה דומה נפשי.
צד,יח  אם-אמרתי, מטה רגלי;    חסדך יהוה, יסעדני.
צד,יט  ברוב שרעפיי בקרבי--    תנחומיך, ישעשעו נפשי.
צד,כ  היחוברך, כיסא הוות;    יוצר עמל עלי-חוק.
צד,כא  יגודו, על-נפש צדיק;    ודם נקי ירשיעו.
צד,כב  ויהי יהוה לי למשגב;    ואלוהיי, לצור מחסי.
צד,כג  וישב עליהם, את אונם--    וברעתם יצמיתם;
יצמיתם,    יהוה אלוהינו.

צה,א  לכו, נרננה ליהוה;    נריעה, לצור ישענו.
צה,ב  נקדמה פניו בתודה;    בזמירות, נריע לו.
צה,ג  כי אל גדול יהוה;    ומלך גדול, על-כל-אלוהים.
צה,ד  אשר בידו, מחקרי-ארץ;    ותועפות הרים לו.
צה,ה  אשר-לו הים, והוא עשהו;    ויבשת, ידיו יצרו.
צה,ו  בואו, נשתחווה ונכרעה;    נברכה, לפני-יהוה עושנו.
צה,ז  כי הוא אלוהינו--    ואנחנו עם מרעיתו, וצאן ידו:
היום,    אם-בקולו תשמעו.
צה,ח  אל-תקשו לבבכם, כמריבה;    כיום מסה, במדבר.
צה,ט  אשר ניסוני, אבותיכם:    בחנוני, גם-ראו פועלי.
צה,י  ארבעים שנה, אקוט בדור--    ואומר, עם תועי לבב הם;
והם,    לא-ידעו דרכיי.
צה,יא  אשר-נשבעתי באפי;    אם-יבואון, אל-מנוחתי.

צו,א  שירו ליהוה, שיר חדש;    שירו ליהוה, כל-הארץ.
צו,ב  שירו ליהוה, ברכו שמו;    בשרו מיום-ליום, ישועתו.
צו,ג  ספרו בגויים כבודו;    בכל-העמים, נפלאותיו.
צו,ד  כי גדול יהוה ומהולל מאוד;    נורא הוא, על-כל-אלוהים.
צו,ה  כי, כל-אלוהי העמים אלילים;    ויהוה, שמיים עשה.
צו,ו  הוד-והדר לפניו;    עוז ותפארת, במקדשו.
צו,ז  הבו ליהוה, משפחות עמים;    הבו ליהוה, כבוד ועוז.
צו,ח  הבו ליהוה, כבוד שמו;    שאו-מנחה, ובואו לחצרותיו.
צו,ט  השתחוו ליהוה, בהדרת-קודש;    חילו מפניו, כל-הארץ.
צו,י  אמרו בגויים, יהוה מלך--    אף-תיכון תבל, בל-תימוט;
ידין עמים,    במישרים.
צו,יא  ישמחו השמיים, ותגל הארץ;    ירעם הים, ומלואו.
צו,יב  יעלוז שדיי, וכל-אשר-בו;    אז ירננו, כל-עצי-יער.
צו,יג  לפני יהוה, כי בא--    כי בא, לשפוט הארץ:
ישפוט-תבל בצדק;    ועמים, באמונתו.

צז,א  יהוה מלך, תגל הארץ;    ישמחו, איים רבים.
צז,ב  ענן וערפל סביביו;    צדק ומשפט, מכון כיסאו.
צז,ג  אש, לפניו תלך;    ותלהט סביב צריו.
צז,ד  האירו ברקיו תבל;    ראתה ותחל הארץ.
צז,ה  הרים--כדונג, נמסו מלפני יהוה:    מלפני, אדון כל-הארץ.
צז,ו  הגידו השמיים צדקו;    וראו כל-העמים כבודו.
צז,ז  יבושו, כל-עובדי פסל--    המתהללים באלילים;
השתחוו-לו,    כל-אלוהים.
צז,ח  שמעה ותשמח, ציון,    ותגלנה, בנות יהודה--
למען משפטיך    יהוה.
צז,ט  כי-אתה יהוה,    עליון על-כל-הארץ;
מאוד נעלית,    על-כל-אלוהים.
צז,י  אוהבי יהוה,    שנאו-רע:
שומר, נפשות חסידיו;    מיד רשעים, יצילם.
צז,יא  אור, זרוע לצדיק;    ולישרי-לב שמחה.
צז,יב  שמחו צדיקים, ביהוה;    והודו, לזכר קודשו.

צח,א  מזמור, שירו ליהוה שיר חדש--    כי-נפלאות עשה;
הושיעה-לו ימינו,    וזרוע קודשו.
צח,ב  הודיע יהוה, ישועתו;    לעיני הגויים, גילה צדקתו.
צח,ג  זכר חסדו, ואמונתו--    לבית ישראל:
ראו כל-אפסי-ארץ--    את, ישועת אלוהינו.
צח,ד  הריעו ליהוה, כל-הארץ;    פצחו ורננו וזמרו.
צח,ה  זמרו ליהוה בכינור;    בכינור, וקול זמרה.
צח,ו  בחצוצרות, וקול שופר--    הריעו, לפני המלך יהוה.
צח,ז  ירעם הים, ומלואו;    תבל, ויושבי בה.
צח,ח  נהרות ימחאו-כף;    יחד, הרים ירננו.
צח,ט  לפני יהוה--    כי בא, לשפוט הארץ:
ישפוט-תבל בצדק;    ועמים, במישרים.

צט,א  יהוה מלך, ירגזו עמים;    יושב כרובים, תנוט הארץ.
צט,ב  יהוה, בציון גדול;    ורם הוא, על-כל-העמים.
צט,ג  יודו שמך, גדול ונורא;    קדוש הוא.
צט,ד  ועוז מלך,    משפט אהב:
אתה, כוננת מישרים;    משפט וצדקה, ביעקוב אתה עשית.
צט,ה  רוממו, יהוה אלוהינו, והשתחוו, להדום רגליו:    קדוש הוא.
צט,ו  משה ואהרון, בכוהניו,    ושמואל, בקוראי שמו;
קורים אל-יהוה,    והוא יענם.
צט,ז  בעמוד ענן, ידבר אליהם;    שמרו עדותיו, וחוק נתן-למו.
צט,ח  יהוה אלוהינו,    אתה עניתם:
אל נושא, היית להם;    ונוקם, על-עלילותם.
צט,ט  רוממו, יהוה אלוהינו,    והשתחוו, להר קודשו:
כי-קדוש,    יהוה אלוהינו.

ק,א  מזמור לתודה:    הריעו ליהוה, כל-הארץ.
ק,ב  עבדו את-יהוה בשמחה;    בואו לפניו, ברננה.
ק,ג  דעו--    כי יהוה, הוא אלוהים:
הוא-עשנו, ולו אנחנו--    עמו, וצאן מרעיתו.
ק,ד  בואו שעריו, בתודה--חצרותיו בתהילה;    הודו-לו, ברכו שמו.
ק,ה  כי-טוב יהוה, לעולם חסדו;    ועד-דור ודור, אמונתו.

קא,א  לדויד, מזמור:    חסד-ומשפט אשירה; לך יהוה אזמרה.
קא,ב  אשכילה, בדרך תמים--    מתיי, תבוא אליי;
אתהלך בתום-לבבי,    בקרב ביתי.
קא,ג  לא-אשית, לנגד עיניי--    דבר-בלייעל:
עשה-סטים שנאתי;    לא ידבק בי.
קא,ד  לבב עיקש, יסור ממני;    רע, לא אדע.
קא,ה  מלושני בסתר, ריעהו--    אותו אצמית:
גבה-עיניים, ורחב לבב--    אותו, לא אוכל.
קא,ו  עיניי, בנאמני-ארץ--    לשבת עימדי:
הולך, בדרך תמים--    הוא, ישרתני.
קא,ז  לא-יישב, בקרב ביתי--    עושה רמייה:
דובר שקרים--    לא-ייכון, לנגד עיניי.
קא,ח  לבקרים,    אצמית כל-רשעי-ארץ;
להכרית מעיר-יהוה,    כל-פועלי אוון.

קב,א  תפילה, לעני כי-יעטוף--    ולפני יהוה, ישפוך שיחו.
קב,ב  יהוה, שמעה תפילתי;    ושוועתי, אליך תבוא.
קב,ג  אל-תסתר פניך, ממני--    ביום צר-לי:
הטה-אליי אוזנך;    ביום אקרא, מהר ענני.
קב,ד  כי-כלו בעשן ימיי;    ועצמותיי, כמוקד ניחרו.
קב,ה  הוכה-כעשב וייבש ליבי:    כי-שכחתי, מאכול לחמי.
קב,ו  מקול אנחתי--    דבקה עצמי, לבשרי.
קב,ז  דמיתי, לקאת מדבר;    הייתי, ככוס חורבות.
קב,ח  שקדתי ואהיה--    כציפור, בודד על-גג.
קב,ט  כל-היום, חירפוני אויביי;    מהולליי, בי נשבעו.
קב,י  כי-אפר, כלחם אכלתי;    ושיקוויי, בבכי מסכתי.
קב,יא  מפני-זעמך וקצפך--    כי נשאתני, ותשליכני.
קב,יב  ימיי, כצל נטוי;    ואני, כעשב איבש.
קב,יג  ואתה יהוה, לעולם תשב;    וזכרך, לדור ודור.
קב,יד  אתה תקום, תרחם ציון:    כי-עת לחננה, כי-בא מועד.
קב,טו  כי-רצו עבדיך, את-אבניה;    ואת-עפרה, יחוננו.
קב,טז  וייראו גויים, את-שם יהוה;    וכל-מלכי הארץ, את-כבודך.
קב,יז  כי-בנה יהוה ציון--    נראה, בכבודו.
קב,יח  פנה, אל-תפילת הערער;    ולא-בזה, את-תפילתם.
קב,יט  תיכתב זאת, לדור אחרון;    ועם נברא, יהלל-יה.
קב,כ  כי-השקיף, ממרום קודשו;    יהוה, משמיים אל-ארץ הביט.
קב,כא  לשמוע, אנקת אסיר;    לפתח, בני תמותה.
קב,כב  לספר בציון, שם יהוה;    ותהילתו, בירושלים.
קב,כג  בהיקבץ עמים יחדיו;    וממלכות, לעבוד את-יהוה.
קב,כד  עינה בדרך כוחי;    קיצר ימיי.
קב,כה  אומר--אלי, אל תעלני בחצי ימיי:    בדור דורים שנותיך.
קב,כו  לפנים, הארץ יסדת;    ומעשה ידיך שמיים.
קב,כז  המה, יאבדו--    ואתה תעמוד:
וכולם, כבגד יבלו;    כלבוש תחליפם ויחלופו.
קב,כח  ואתה-הוא;    ושנותיך, לא ייתמו.
קב,כט  בני-עבדיך ישכונו;    וזרעם, לפניך ייכון.

קג,א  לדויד:  ברכי נפשי, את-יהוה;    וכל-קרביי, את-שם קודשו.
קג,ב  ברכי נפשי, את-יהוה;    ואל-תשכחי, כל-גמוליו.
קג,ג  הסולח לכל-עוונכי;    הרופא, לכל-תחלואייכי.
קג,ד  הגואל משחת חייכי;    המעטרכי, חסד ורחמים.
קג,ה  המשביע בטוב עדייך;    תתחדש כנשר נעורייכי.
קג,ו  עושה צדקות יהוה;    ומשפטים, לכל-עשוקים.
קג,ז  יודיע דרכיו למשה;    לבני ישראל, עלילותיו.
קג,ח  רחום וחנון יהוה;    ארך אפיים ורב-חסד.
קג,ט  לא-לנצח יריב;    ולא לעולם ייטור.
קג,י  לא כחטאינו, עשה לנו;    ולא כעוונותינו, גמל עלינו.
קג,יא  כי כגבוה שמיים, על-הארץ--    גבר חסדו, על-יראיו.
קג,יב  כרחוק מזרח, ממערב--    הרחיק ממנו, את-פשעינו.
קג,יג  כרחם אב, על-בנים--    ריחם יהוה, על-יראיו.
קג,יד  כי-הוא, ידע יצרנו;    זכור, כי-עפר אנחנו.
קג,טו  אנוש, כחציר ימיו;    כציץ השדה, כן יציץ.
קג,טז  כי רוח עברה-בו ואיננו;    ולא-יכירנו עוד מקומו.
קג,יז  וחסד יהוה, מעולם ועד-עולם--    על-יראיו;
וצדקתו,    לבני בנים.
קג,יח  לשומרי בריתו;    ולזוכרי פיקודיו, לעשותם.
קג,יט  יהוה--בשמיים, הכין כיסאו;    ומלכותו, בכול משלה.
קג,כ  ברכו יהוה,    מלאכיו:
גיבורי כוח, עושי דברו;    לשמוע, בקול דברו.
קג,כא  ברכו יהוה, כל-צבאיו--    משרתיו, עושי רצונו.
קג,כב  ברכו יהוה, כל-מעשיו--    בכל-מקומות ממשלתו;
ברכי נפשי,    את-יהוה.

קד,א  ברכי נפשי,    את-יהוה:
יהוה אלוהיי, גדלת מאוד;    הוד והדר לבשת.
קד,ב  עוטה-אור, כשלמה;    נוטה שמיים, כיריעה.
קד,ג  המקרה במים,    עלייותיו:
השם-עבים רכובו;    המהלך, על-כנפי-רוח.
קד,ד  עושה מלאכיו רוחות;    משרתיו, אש לוהט.
קד,ה  יסד-ארץ, על-מכוניה;    בל-תימוט, עולם ועד.
קד,ו  תהום, כלבוש כיסיתו;    על-הרים, יעמדו מים.
קד,ז  מן-גערתך ינוסון;    מן-קול רעמך, ייחפזון.
קד,ח  יעלו הרים, יירדו בקעות--    אל-מקום, זה יסדת להם.
קד,ט  גבול-שמת, בל-יעבורון;    בל-ישובון, לכסות הארץ.
קד,י  המשלח מעיינים, בנחלים;    בין הרים, יהלכון.
קד,יא  ישקו, כל-חיתו שדיי;    ישברו פראים צמאם.
קד,יב  עליהם, עוף-השמיים ישכון;    מבין עופיים, ייתנו-קול.
קד,יג  משקה הרים, מעלייותיו;    מפרי מעשיך, תשבע הארץ.
קד,יד  מצמיח חציר, לבהמה,    ועשב, לעבודת האדם;
להוציא לחם,    מן-הארץ.
קד,טו  ויין, ישמח לבב-אנוש--    להצהיל פנים משמן;
ולחם,    לבב-אנוש יסעד.
קד,טז  ישבעו, עצי יהוה--    ארזי לבנון, אשר נטע.
קד,יז  אשר-שם, ציפורים יקננו;    חסידה, ברושים ביתה.
קד,יח  הרים הגבוהים, ליעלים;    סלעים, מחסה לשפנים.
קד,יט  עשה ירח, למועדים;    שמש, ידע מבואו.
קד,כ  תשת-חושך, ויהי לילה--    בו-תרמוש, כל-חיתו-יער.
קד,כא  הכפירים, שואגים לטרף;    ולבקש מאל, אוכלם.
קד,כב  תזרח השמש, ייאספון;    ואל-מעונותם, ירבצון.
קד,כג  ייצא אדם לפועלו;    ולעבודתו עדי-ערב.
קד,כד  מה-רבו מעשיך, יהוה--    כולם, בחכמה עשית;
מלאה הארץ,    קניינך.
קד,כה  זה, הים גדול--    ורחב ידיים:
שם-רמש, ואין מספר;    חיות קטנות, עם-גדולות.
קד,כו  שם, אונייות יהלכון;    לוויתן, זה-יצרת לשחק-בו.
קד,כז  כולם, אליך ישברון--    לתת אוכלם בעיתו.
קד,כח  תיתן להם, ילקוטון;    תפתח ידך, ישבעון טוב.
קד,כט  תסתיר פניך,    ייבהלון:
תוסף רוחם, יגוועון;    ואל-עפרם ישובון.
קד,ל  תשלח רוחך, ייבראון;    ותחדש, פני אדמה.
קד,לא  יהי כבוד יהוה לעולם;    ישמח יהוה במעשיו.
קד,לב  המביט לארץ, ותרעד;    ייגע בהרים ויעשנו.
קד,לג  אשירה ליהוה בחיי;    אזמרה לאלוהיי בעודי.
קד,לד  יערב עליו שיחי;    אנוכי, אשמח ביהוה.
קד,לה  ייתמו חטאים מן-הארץ,    ורשעים עוד אינם--
ברכי נפשי,    את-יהוה;
הללו-יה.
קה,א  הודו ליהוה, קראו בשמו;    הודיעו בעמים, עלילותיו.
קה,ב  שירו-לו, זמרו-לו;    שיחו, בכל-נפלאותיו.
קה,ג  התהללו, בשם קודשו;    ישמח, לב מבקשי יהוה.
קה,ד  דרשו יהוה ועוזו;    בקשו פניו תמיד.
קה,ה  זכרו--נפלאותיו אשר-עשה;    מופתיו, ומשפטי-פיו.
קה,ו  זרע, אברהם עבדו:    בני יעקוב בחיריו.
קה,ז  הוא, יהוה אלוהינו;    בכל-הארץ, משפטיו.
קה,ח  זכר לעולם בריתו;    דבר ציווה, לאלף דור.
קה,ט  אשר כרת, את-אברהם;    ושבועתו לישחק.
קה,י  ויעמידהא ליעקוב לחוק;    לישראל, ברית עולם.
קה,יא  לאמור--לך, אתן את-ארץ-כנען:    חבל, נחלתכם.
קה,יב  בהיותם, מתי מספר;    כמעט, וגרים בה.
קה,יג  ויתהלכו, מגוי אל-גוי;    מממלכה, אל-עם אחר.
קה,יד  לא-הניח אדם לעושקם;    ויוכח עליהם מלכים.
קה,טו  אל-תיגעו במשיחיי;    ולנביאיי, אל-תרעו.
קה,טז  ויקרא רעב, על-הארץ;    כל-מטה-לחם שבר.
קה,יז  שלח לפניהם איש;    לעבד, נמכר יוסף.
קה,יח  עינו בכבל רגלו;    ברזל, באה נפשו.
קה,יט  עד-עת בוא-דברו--    אמרת יהוה צרפתהו.
קה,כ  שלח מלך, ויתירהו;    מושל עמים, ויפתחהו.
קה,כא  שמו אדון לביתו;    ומושל, בכל-קניינו.
קה,כב  לאסור שריו בנפשו;    וזקניו יחכם.
קה,כג  ויבוא ישראל מצריים;    ויעקוב, גר בארץ-חם.
קה,כד  ויפר את-עמו מאוד;    ויעצימהו, מצריו.
קה,כה  הפך ליבם, לשנוא עמו;    להתנכל, בעבדיו.
קה,כו  שלח, משה עבדו;    אהרון, אשר בחר-בו.
קה,כז  שמו-בם, דברי אותותיו;    ומופתים, בארץ חם.
קה,כח  שלח חושך, ויחשיך;    ולא-מרו, את-דברו.
קה,כט  הפך את-מימיהם לדם;    וימת, את-דגתם.
קה,ל  שרץ ארצם צפרדעים;    בחדרי, מלכיהם.
קה,לא  אמר, ויבוא ערוב;    כינים, בכל-גבולם.
קה,לב  נתן גשמיהם ברד;    אש להבות בארצם.
קה,לג  ויך גפנם, ותאנתם;    וישבר, עץ גבולם.
קה,לד  אמר, ויבוא ארבה;    וילק, ואין מספר.
קה,לה  ויאכל כל-עשב בארצם;    ויאכל, פרי אדמתם.
קה,לו  ויך כל-בכור בארצם;    ראשית, לכל-אונם.
קה,לז  ויוציאם, בכסף וזהב;    ואין בשבטיו כושל.
קה,לח  שמח מצריים בצאתם:    כי-נפל פחדם עליהם.
קה,לט  פרש ענן למסך;    ואש, להאיר לילה.
קה,מ  שאל, ויבא שליו;    ולחם שמיים, ישביעם.
קה,מא  פתח צור, ויזובו מים;    הלכו, בצייות נהר.
קה,מב  כי-זכר, את-דבר קודשו;    את-אברהם עבדו.
קה,מג  ויוציא עמו בששון;    ברינה, את-בחיריו.
קה,מד  וייתן להם, ארצות גויים;    ועמל לאומים יירשו.
קה,מה  בעבור, ישמרו חוקיו--    ותורותיו ינצורו;
הללו-יה.
קו,א  הללו-יה:
הודו ליהוה כי-טוב--    כי לעולם חסדו.
קו,ב  מי--ימלל, גבורות יהוה;    ישמיע, כל-תהילתו.
קו,ג  אשרי, שומרי משפט;    עושה צדקה בכל-עת.
קו,ד  זוכרני יהוה, ברצון עמך;    פוקדני, בישועתך.
קו,ה  לראות, בטובת בחיריך--    לשמוח, בשמחת גוייך;
להתהלל,    עם-נחלתך.
קו,ו  חטאנו עם-אבותינו;    העווינו הרשענו.
קו,ז  אבותינו במצריים,    לא-השכילו נפלאותיך--
לא זכרו,    את-רוב חסדיך;
וימרו על-ים    בים-סוף.
קו,ח  ויושיעם, למען שמו--    להודיע, את-גבורתו.
קו,ט  ויגער בים-סוף, ויחרב;    ויוליכם בתהומות, כמדבר.
קו,י  ויושיעם, מיד שונא;    ויגאלם, מיד אויב.
קו,יא  ויכסו-מים צריהם;    אחד מהם, לא נותר.
קו,יב  ויאמינו בדבריו;    ישירו, תהילתו.
קו,יג  מיהרו, שכחו מעשיו;    לא-חיכו, לעצתו.
קו,יד  ויתאוו תאווה, במדבר;    וינסו-אל, בישימון.
קו,טו  וייתן להם, שאלתם;    וישלח רזון בנפשם.
קו,טז  ויקנאו למשה, במחנה;    לאהרון, קדוש יהוה.
קו,יז  תפתח-ארץ, ותבלע דתן;    ותכס, על-עדת אבירם.
קו,יח  ותבער-אש בעדתם;    להבה, תלהט רשעים.
קו,יט  יעשו-עגל בחורב;    וישתחוו, למסכה.
קו,כ  וימירו את-כבודם;    בתבנית שור, אוכל עשב.
קו,כא  שכחו, אל מושיעם--    עושה גדולות במצריים.
קו,כב  נפלאות, בארץ חם;    נוראות, על-ים-סוף.
קו,כג  ויאמר,    להשמידם:
לולי, משה בחירו--    עמד בפרץ לפניו;
להשיב חמתו,    מהשחית.
קו,כד  וימאסו, בארץ חמדה;    לא-האמינו, לדברו.
קו,כה  ויירגנו באוהליהם;    לא שמעו, בקול יהוה.
קו,כו  ויישא ידו להם--    להפיל אותם, במדבר.
קו,כז  ולהפיל זרעם, בגויים;    ולזרותם, בארצות.
קו,כח  וייצמדו, לבעל פעור;    ויאכלו, זבחי מתים.
קו,כט  ויכעיסו, במעלליהם;    ותפרוץ-בם, מגפה.
קו,ל  ויעמוד פינחס, ויפלל;    ותיעצר, המגפה.
קו,לא  ותיחשב לו, לצדקה;    לדור ודור, עד-עולם.
קו,לב  ויקציפו, על-מי מריבה;    ויירע למשה, בעבורם.
קו,לג  כי-המרו את-רוחו;    ויבטא, בשפתיו.
קו,לד  לא-השמידו, את-העמים--    אשר אמר יהוה להם.
קו,לה  ויתערבו בגויים;    וילמדו, מעשיהם.
קו,לו  ויעבדו את-עצביהם;    ויהיו להם למוקש.
קו,לז  ויזבחו את-בניהם, ואת-בנותיהם--    לשדים.
קו,לח  וישפכו דם נקי, דם-בניהם ובנותיהם--    אשר זיבחו, לעצבי כנען;
ותחנף הארץ,    בדמים.
קו,לט  ויטמאו במעשיהם;    ויזנו, במעלליהם.
קו,מ  וייחר-אף יהוה בעמו;    ויתעב, את-נחלתו.
קו,מא  וייתנם ביד-גויים;    וימשלו בהם, שונאיהם.
קו,מב  וילחצום אויביהם;    וייכנעו, תחת ידם.
קו,מג  פעמים רבות,    יצילם:
והמה, ימרו בעצתם;    וימוכו, בעוונם.
קו,מד  וירא, בצר להם--    בשומעו, את-רינתם.
קו,מה  ויזכור להם בריתו;    ויינחם, כרוב חסדיו.
קו,מו  וייתן אותם לרחמים--    לפני, כל-שוביהם.
קו,מז  הושיענו, יהוה אלוהינו,    וקבצנו, מן-הגויים:
להודות, לשם קודשך;    להשתבח, בתהילתך.
קו,מח  ברוך יהוה אלוהי ישראל,    מן-העולם ועד העולם--
ואמר כל-העם    אמן:
הללו-יה.

קז,א  הודו ליהוה כי-טוב:    כי לעולם חסדו.
קז,ב  יאמרו, גאולי יהוה--    אשר גאלם, מיד-צר.
קז,ג  ומארצות, קיבצם:    ממזרח וממערב; מצפון ומים.
קז,ד  תעו במדבר, בישימון דרך;    עיר מושב, לא מצאו.
קז,ה  רעבים גם-צמאים--    נפשם, בהם תתעטף.
קז,ו  ויצעקו אל-יהוה, בצר להם;    ממצוקותיהם, יצילם.
קז,ז  וידריכם, בדרך ישרה--    ללכת, אל-עיר מושב.
קז,ח  יודו ליהוה חסדו;    ונפלאותיו, לבני אדם.
קז,ט  כי-השביע, נפש שוקקה;    ונפש רעבה, מילא-טוב.
קז,י  יושבי, חושך וצלמוות;    אסירי עוני וברזל.
קז,יא  כי-המרו אמרי-אל;    ועצת עליון נאצו.
קז,יב  ויכנע בעמל ליבם;    כשלו, ואין עוזר.
קז,יג  ויזעקו אל-יהוה, בצר להם;    ממצוקותיהם, יושיעם.
קז,יד  יוציאם, מחושך וצלמוות;    ומוסרותיהם ינתק.
קז,טו  יודו ליהוה חסדו;    ונפלאותיו, לבני אדם.
קז,טז  כי-שיבר, דלתות נחושת;    ובריחי ברזל גידע.
קז,יז  אווילים, מדרך פשעם;    ומעוונותיהם, יתענו.
קז,יח  כל-אוכל, תתעב נפשם;    ויגיעו, עד-שערי מוות.
קז,יט  ויזעקו אל-יהוה, בצר להם;    ממצוקותיהם יושיעם.
קז,כ  ישלח דברו, וירפאם;    וימלט, משחיתותם.
קז,כא  יודו ליהוה חסדו;    ונפלאותיו, לבני אדם.
קז,כב  ויזבחו, זבחי תודה;    ויספרו מעשיו ברינה.
קז,כג ]  יורדי הים, באונייות;    עושי מלאכה, במים רבים.
קז,כד ]  המה ראו, מעשי יהוה;    ונפלאותיו, במצולה.
קז,כה ]  ויאמר--ויעמד, רוח סערה;    ותרומם גליו.
קז,כו ]  יעלו שמיים, יירדו תהומות;    נפשם, ברעה תתמוגג.
קז,כז ]  יחוגו וינועו, כשיכור;    וכל-חכמתם, תתבלע.
קז,כח ]  ויצעקו אל-יהוה, בצר להם;    וממצוקותיהם, יוציאם.
קז,כט  יקם סערה, לדממה;    ויחשו, גליהם.
קז,ל  וישמחו כי-ישתוקו;    וינחם, אל-מחוז חפצם.
קז,לא  יודו ליהוה חסדו;    ונפלאותיו, לבני אדם.
קז,לב  וירוממוהו, בקהל-עם;    ובמושב זקנים יהללוהו.
קז,לג  ישם נהרות למדבר;    ומוצאי מים, לצימאון.
קז,לד  ארץ פרי, למלחה;    מרעת, יושבי בה.
קז,לה  ישם מדבר, לאגם-מים;    וארץ צייה, למוצאי מים.
קז,לו  ויושב שם רעבים;    ויכוננו, עיר מושב.
קז,לז  ויזרעו שדות, וייטעו כרמים;    ויעשו, פרי תבואה.
קז,לח  ויברכם וירבו מאוד;    ובהמתם, לא ימעיט.
קז,לט  וימעטו וישוחו--    מעוצר רעה ויגון.
קז,מ  ]  שופך בוז, על-נדיבים;    ויתעם, בתוהו לא-דרך.
קז,מא  וישגב אביון מעוני;    וישם כצאן, משפחות.
קז,מב  יראו ישרים וישמחו;    וכל-עוולה, קפצה פיה.
קז,מג  מי-חכם וישמור-אלה;    ויתבוננו, חסדי יהוה.

קח,א-ב  שיר מזמור לדויד.   נכון ליבי אלוהים; אשירה ואזמרה, אף-כבודי.
קח,ג  עורה, הנבל וכינור;    אעירה שחר.
קח,ד  אודך בעמים יהוה;    ואזמרך, בלאומים.
קח,ה  כי-גדול מעל-שמיים חסדך;    ועד-שחקים אמיתך.
קח,ו  רומה על-שמיים אלוהים;    ועל כל-הארץ כבודך.
קח,ז  למען, ייחלצון ידידיך;    הושיעה ימינך וענני.
קח,ח  אלוהים, דיבר בקודשו--אעלוזה:    אחלקה שכם; ועמק סוכות אמדד.
קח,ט  לי גלעד, לי מנשה, ואפריים, מעוז ראשי;    יהודה, מחוקקי.
קח,י  מואב, סיר רחצי--על-אדום, אשליך נעלי;    עלי-פלשת, אתרועע.
קח,יא  מי יובילני, עיר מבצר;    מי נחני עד-אדום.
קח,יב  הלוא-אלוהים זנחתנו;    ולא-תצא אלוהים, בצבאותינו.
קח,יג  הבה-לנו עזרת מצר;    ושוא, תשועת אדם.
קח,יד  באלוהים נעשה-חיל;    והוא, יבוס צרינו.

קט,א  למנצח, לדויד מזמור:
אלוהי תהילתי,    אל-תחרש.
קט,ב  כי פי רשע, ופי-מרמה--עליי פתחו;    דיברו איתי, לשון שקר.
קט,ג  ודברי שנאה סבבוני;    ויילחמוני חינם.
קט,ד  תחת-אהבתי ישטנוני;    ואני תפילה.
קט,ה  וישימו עליי רעה, תחת טובה;    ושנאה, תחת אהבתי.
קט,ו  הפקד עליו רשע;    ושטן, יעמוד על-ימינו.
קט,ז  בהישפטו, ייצא רשע;    ותפילתו, תהיה לחטאה.
קט,ח  יהיו-ימיו מעטים;    פקודתו, ייקח אחר.
קט,ט  יהיו-בניו יתומים;    ואשתו, אלמנה.
קט,י  ונוע ינועו בניו ושיאלו;    ודרשו, מחורבותיהם.
קט,יא  ינקש נושה, לכל-אשר-לו;    ויבוזו זרים יגיעו.
קט,יב  אל-יהי-לו, מושך חסד;    ואל-יהי חונן, ליתומיו.
קט,יג  יהי-אחריתו להכרית;    בדור אחר, יימח שמם.
קט,יד  ייזכר, עוון אבותיו--אל-יהוה;    וחטאת אימו, אל-תימח.
קט,טו  יהיו נגד-יהוה תמיד;    ויכרת מארץ זכרם.
קט,טז  יען--    אשר לא זכר, עשות חסד:
וירדוף, איש-עני ואביון--ונכאה לבב;    למותת.
קט,יז  ויאהב קללה, ותבואהו;    ולא-חפץ בברכה, ותרחק ממנו.
קט,יח  וילבש קללה, כמדו:    ותבוא כמים בקרבו; וכשמן, בעצמותיו.
קט,יט  תהי-לו, כבגד יעטה;    ולמזח, תמיד יחגרהא.
קט,כ  זאת פעולת שוטניי, מאת יהוה;    והדוברים רע, על-נפשי.
קט,כא  ואתה, יהוה אדוניי--    עשה-איתי, למען שמך;
כי-טוב חסדך,    הצילני.
קט,כב  כי-עני ואביון אנוכי;    וליבי, חלל בקרבי.
קט,כג  כצל-כנטותו נהלכתי;    ננערתי, כארבה.
קט,כד  ברכיי, כשלו מצום;    ובשרי, כחש משמן.
קט,כה  ואני, הייתי חרפה להם;    יראוני, יניעון ראשם.
קט,כו  עוזרני, יהוה אלוהיי;    הושיעני כחסדך.
קט,כז  ויידעו, כי-ידך זאת;    אתה יהוה עשיתה.
קט,כח  יקללו-המה, ואתה תברך:    קמו, ויבושו--ועבדך ישמח.
קט,כט  ילבשו שוטניי כלימה;    ויעטו כמעיל בושתם.
קט,ל  אודה יהוה מאוד בפי;    ובתוך רבים אהללנו.
קט,לא  כי-יעמוד, לימין אביון--    להושיע, משופטי נפשו.

קי,א  לדויד, מזמור:
נאום יהוה, לאדוני--שב לימיני;    עד-אשית אויביך, הדום לרגליך.
קי,ב  מטה-עוזך--ישלח יהוה, מציון;    רדה, בקרב אויביך.
קי,ג  עמך נדבות,    ביום חילך:
בהדרי-קודש, מרחם משחר;    לך, טל ילדותך.
קי,ד  נשבע יהוה, ולא יינחם--    אתה-כוהן לעולם;
על-דברתי,    מלכי-צדק.
קי,ה  אדוניי על-ימינך;    מחץ ביום-אפו מלכים.
קי,ו  ידין בגויים, מלא גווייות;    מחץ ראש, על-ארץ רבה.
קי,ז  מנחל, בדרך ישתה;    על-כן, ירים ראש.

קיא,א  הללו-יה:
אודה יהוה, בכל-לבב;    בסוד ישרים ועדה.
קיא,ב  גדולים, מעשי יהוה;    דרושים, לכל-חפציהם.
קיא,ג  הוד-והדר פועלו;    וצדקתו, עומדת לעד.
קיא,ד  זכר עשה, לנפלאותיו;    חנון ורחום יהוה.
קיא,ה  טרף, נתן ליראיו;    יזכור לעולם בריתו.
קיא,ו  כוח מעשיו, הגיד לעמו--    לתת להם, נחלת גויים.
קיא,ז  מעשי ידיו, אמת ומשפט;    נאמנים, כל-פיקודיו.
קיא,ח  סמוכים לעד לעולם;    עשויים, באמת וישר.
קיא,ט  פדות, שלח לעמו--    ציווה-לעולם בריתו;
קדוש ונורא    שמו.
קיא,י  ראשית חכמה, יראת יהוה--    שכל טוב, לכל-עושיהם;
תהילתו,    עומדת לעד.

קיב,א  הללו-יה:
אשרי-איש, ירא את-יהוה;    במצוותיו, חפץ מאוד.
קיב,ב  גיבור בארץ, יהיה זרעו;    דור ישרים יבורך.
קיב,ג  הון-ועושר בביתו;    וצדקתו, עומדת לעד.
קיב,ד  זרח בחושך אור, לישרים;    חנון ורחום וצדיק.
קיב,ה  טוב-איש, חונן ומלווה;    יכלכל דבריו במשפט.
קיב,ו  כי-לעולם לא-יימוט;    לזכר עולם, יהיה צדיק.
קיב,ז  משמועה רעה, לא יירא;    נכון ליבו, בטוח ביהוה.
קיב,ח  סמוך ליבו, לא יירא;    עד אשר-יראה בצריו.
קיב,ט  פיזר, נתן לאביונים--    צדקתו, עומדת לעד;
קרנו,    תרום בכבוד.
קיב,י  רשע יראה, וכעס--    שיניו יחרוק ונמס;
תאוות רשעים    תאבד.

קיג,א  הללו-יה:
הללו, עבדי יהוה;    הללו, את-שם יהוה.
קיג,ב  יהי שם יהוה מבורך--    מעתה, ועד-עולם.
קיג,ג  ממזרח-שמש עד-מבואו--    מהולל, שם יהוה.
קיג,ד  רם על-כל-גויים יהוה;    על השמיים כבודו.
קיג,ה  מי, כיהוה אלוהינו--    המגביהי לשבת.
קיג,ו  המשפילי לראות--    בשמיים ובארץ.
קיג,ז  מקימי מעפר דל;    מאשפות, ירים אביון.
קיג,ח  להושיבי עם-נדיבים;    עם, נדיבי עמו.
קיג,ט  מושיבי, עקרת הבית--    אם-הבנים שמחה:
הללו-יה.
קיד,א  בצאת ישראל, ממצריים;    בית יעקוב, מעם לועז.
קיד,ב  הייתה יהודה לקודשו;    ישראל, ממשלותיו.
קיד,ג  הים ראה, וינוס;    הירדן, ייסוב לאחור.
קיד,ד  ההרים, רקדו כאילים;    גבעות, כבני-צאן.
קיד,ה  מה-לך הים, כי תנוס;    הירדן, תיסוב לאחור.
קיד,ו  ההרים, תרקדו כאילים;    גבעות, כבני-צאן.
קיד,ז  מלפני אדון, חולי ארץ;    מלפני, אלוה יעקוב.
קיד,ח  ההופכי הצור אגם-מים;    חלמיש, למעיינו-מים.
קטו,א  לא לנו יהוה, לא-לנו:    כי-לשמך, תן כבוד--על-חסדך, על-אמיתך.
קטו,ב  למה, יאמרו הגויים:    איה-נא, אלוהיהם.
קטו,ג  ואלוהינו בשמיים--    כול אשר-חפץ עשה.
קטו,ד  עצביהם, כסף וזהב;    מעשה, ידי אדם.
קטו,ה  פה-להם, ולא ידברו;    עיניים להם, ולא יראו.
קטו,ו  אוזניים להם, ולא ישמעו;    אף להם, ולא יריחון.
קטו,ז  ידיהם, ולא ימישון--רגליהם, ולא יהלכו;    לא-יהגו, בגרונם.
קטו,ח  כמוהם, יהיו עושיהם--    כול אשר-בוטח בהם.
קטו,ט  ישראל, בטח ביהוה;    עזרם ומגינם הוא.
קטו,י  בית אהרון, בטחו ביהוה;    עזרם ומגינם הוא.
קטו,יא  יראי יהוה, בטחו ביהוה;    עזרם ומגינם הוא.
קטו,יב  יהוה,    זכרנו יברך:
יברך, את-בית ישראל;    יברך, את-בית אהרון.
קטו,יג  יברך, יראי יהוה--    הקטנים, עם-הגדולים.
קטו,יד  יוסף יהוה עליכם;    עליכם, ועל בניכם.
קטו,טו  ברוכים אתם, ליהוה--    עושה, שמיים וארץ.
קטו,טז  השמיים שמיים, ליהוה;    והארץ, נתן לבני-אדם.
קטו,יז  לא המתים, יהללו-יה;    ולא, כל-יורדי דומה.
קטו,יח  ואנחנו, נברך יה--    מעתה ועד-עולם:
הללו-יה.
קטז,א  אהבתי, כי-ישמע יהוה--    את-קולי, תחנוניי.
קטז,ב  כי-הטה אוזנו לי;    ובימיי אקרא.
קטז,ג  אפפוני, חבלי-מוות--ומצרי שאול מצאוני;    צרה ויגון אמצא.
קטז,ד  ובשם-יהוה אקרא:    אנה יהוה, מלטה נפשי.
קטז,ה  חנון יהוה וצדיק;    ואלוהינו מרחם.
קטז,ו  שומר פתיים יהוה;    דלותי, ולי יהושיע.
קטז,ז  שובי נפשי, למנוחייכי:    כי-יהוה, גמל עלייכי.
קטז,ח  כי חילצת נפשי, ממוות:    את-עיני מן-דמעה; את-רגלי מדחי.
קטז,ט  אתהלך, לפני יהוה--    בארצות, החיים.
קטז,י  האמנתי, כי אדבר;    אני, עניתי מאוד.
קטז,יא  אני, אמרתי בחופזי:    כל-האדם כוזב.
קטז,יב  מה-אשיב ליהוה--    כל-תגמולוהי עליי.
קטז,יג  כוס-ישועות אשא;    ובשם יהוה אקרא.
קטז,יד  נדריי, ליהוה אשלם;    נגדה-נא, לכל-עמו.
קטז,טו  יקר, בעיני יהוה--    המוותה, לחסידיו.
קטז,טז  אנה יהוה,    כי-אני עבדך:
אני-עבדך, בן-אמתך;    פיתחת, למוסריי.
קטז,יז  לך-אזבח, זבח תודה;    ובשם יהוה אקרא.
קטז,יח  נדריי, ליהוה אשלם;    נגדה-נא, לכל-עמו.
קטז,יט  בחצרות, בית יהוה--    בתוככי ירושלים:
הללו-יה.
קיז,א  הללו את-יהוה, כל-גויים;    שבחוהו, כל-האומים.
קיז,ב  כי גבר עלינו, חסדו--    ואמת-יהוה לעולם:
הללו-יה.
קיח,א  הודו ליהוה כי-טוב:    כי לעולם חסדו.
קיח,ב  יאמר-נא ישראל:    כי לעולם חסדו.
קיח,ג  יאמרו-נא בית-אהרון:    כי לעולם חסדו.
קיח,ד  יאמרו-נא יראי יהוה:    כי לעולם חסדו.
קיח,ה  מן-המצר, קראתי יה;    ענני במרחב יה.
קיח,ו  יהוה לי, לא אירא;    מה-יעשה לי אדם.
קיח,ז  יהוה לי, בעוזריי;    ואני, אראה בשונאיי.
קיח,ח  טוב, לחסות ביהוה--    מבטוח, באדם.
קיח,ט  טוב, לחסות ביהוה--    מבטוח, בנדיבים.
קיח,י  כל-גויים סבבוני;    בשם יהוה, כי אמילם.
קיח,יא  סבוני גם-סבבוני;    בשם יהוה, כי אמילם.
קיח,יב  סבוני כדבורים--    דועכו, כאש קוצים;
בשם יהוה,    כי אמילם.
קיח,יג  דחה דחיתני לנפול;    ויהוה עזרני.
קיח,יד  עוזי וזמרת יה;    ויהי-לי, לישועה.
קיח,טו  קול, רינה וישועה--באוהלי צדיקים;    ימין יהוה, עושה חיל.
קיח,טז  ימין יהוה, רוממה;    ימין יהוה, עושה חיל.
קיח,יז  לא-אמות כי-אחיה;    ואספר, מעשי יה.
קיח,יח  יסור ייסרני יה;    ולמוות, לא נתנני.
קיח,יט  פתחו-לי שערי-צדק;    אבוא-בם, אודה יה.
קיח,כ  זה-השער ליהוה;    צדיקים, יבואו בו.
קיח,כא  אודך, כי עניתני;    ותהי-לי, לישועה.
קיח,כב  אבן, מאסו הבונים--    הייתה, לראש פינה.
קיח,כג  מאת יהוה, הייתה זאת;    היא נפלאת בעינינו.
קיח,כד  זה-היום, עשה יהוה;    נגילה ונשמחה בו.
קיח,כה  אנא יהוה, הושיעה נא;    אנא יהוה, הצליחה נא.
קיח,כו  ברוך הבא, בשם יהוה;    בירכנוכם, מבית יהוה.
קיח,כז  אל, יהוה--ויאר-לנו:    אסרו-חג בעבותים--עד קרנות, המזבח.
קיח,כח  אלי אתה ואודך;    אלוהיי, ארוממך.
קיח,כט  הודו ליהוה כי-טוב:    כי לעולם חסדו.

קיט,א  אשרי תמימי-דרך--    ההולכים, בתורת יהוה.
קיט,ב  אשרי, נוצרי עדותיו;    בכל-לב ידרשוהו.
קיט,ג  אף, לא-פעלו עוולה;    בדרכיו הלכו.
קיט,ד  אתה, ציווית פיקודיך--    לשמור מאוד.
קיט,ה  אחליי, ייכונו דרכיי--    לשמור חוקיך.
קיט,ו  אז לא-אבוש--    בהביטי, אל-כל-מצוותיך.
קיט,ז  אודך, ביושר לבב--    בלומדי, משפטי צדקך.
קיט,ח  את-חוקיך אשמור;    אל-תעזבני עד-מאוד.

קיט,ט  במה יזכה-נער, את-אורחו--    לשמור, כדברך.
קיט,י  בכל-ליבי דרשתיך;    אל-תשגני, ממצוותיך.
קיט,יא  בליבי, צפנתי אמרתך--    למען, לא אחטא-לך.
קיט,יב  ברוך אתה יהוה--    למדני חוקיך.
קיט,יג  בשפתיי סיפרתי--    כול, משפטי-פיך.
קיט,יד  בדרך עדוותיך ששתי--    כעל כל-הון.
קיט,טו  בפיקודיך אשיחה;    ואביטה, אורחותיך.
קיט,טז  בחוקותיך אשתעשע;    לא אשכח דברך.

קיט,יז  גמול על-עבדך אחיה;    ואשמרה דברך.
קיט,יח  גל-עיניי ואביטה--    נפלאות, מתורתך.
קיט,יט  גר אנוכי בארץ;    אל-תסתר ממני, מצוותיך.
קיט,כ  גרסה נפשי לתאבה--    אל-משפטיך בכל-עת.
קיט,כא  גערת, זדים ארורים--    השוגים, ממצוותיך.
קיט,כב  גל מעליי, חרפה ובוז:    כי עדותיך נצרתי.
קיט,כג  גם ישבו שרים, בי נידברו--    עבדך, ישיח בחוקיך.
קיט,כד  גם-עדותיך, שעשועיי--    אנשי עצתי.

קיט,כה  דבקה לעפר נפשי;    חייני, כדברך.
קיט,כו  דרכיי סיפרתי, ותענני;    למדני חוקיך.
קיט,כז  דרך-פיקודיך הבינני;    ואשיחה, בנפלאותיך.
קיט,כח  דלפה נפשי, מתוגה;    קיימני, כדברך.
קיט,כט  דרך-שקר, הסר ממני;    ותורתך חונני.
קיט,ל  דרך-אמונה בחרתי;    משפטיך שיוויתי.
קיט,לא  דבקתי בעדוותיך;    יהוה, אל-תבישני.
קיט,לב  דרך-מצוותיך ארוץ:    כי תרחיב ליבי.

קיט,לג  הורני יהוה, דרך חוקיך;    ואצרנה עקב.
קיט,לד  הבינני, ואצרה תורתך;    ואשמרנה בכל-לב.
קיט,לה  הדריכני, בנתיב מצוותיך:    כי-בו חפצתי.
קיט,לו  הט-ליבי, אל-עדוותיך;    ואל אל-בצע.
קיט,לז  העבר עיניי, מראות שוא;    בדרכך חייני.
קיט,לח  הקם לעבדך, אמרתך--    אשר, ליראתך.
קיט,לט  העבר חרפתי, אשר יגורתי:    כי משפטיך טובים.
קיט,מ  הנה, תאבתי לפיקודיך;    בצדקתך חייני.

קיט,מא  ויבואוני חסדיך יהוה;    תשועתך, כאמרתך.
קיט,מב  ואענה חורפי דבר:    כי-בטחתי, בדברך.
קיט,מג  ואל-תצל מפי דבר-אמת עד-מאוד:    כי למשפטיך, ייחלתי.
קיט,מד  ואשמרה תורתך תמיד--    לעולם ועד.
קיט,מה  ואתהלכה ברחבה:    כי פיקודיך דרשתי.
קיט,מו  ואדברה בעדותיך, נגד מלכים;    ולא אבוש.
קיט,מז  ואשתעשע במצוותיך,    אשר אהבתי.
קיט,מח  ואשא-כפיי--אל-מצוותיך, אשר אהבתי;    ואשיחה בחוקיך.

קיט,מט  זכור-דבר, לעבדך--    על, אשר ייחלתני.
קיט,נ  זאת נחמתי בעוניי:    כי אמרתך חייתני.
קיט,נא  זדים, הליצוני עד-מאוד;    מתורתך, לא נטיתי.
קיט,נב  זכרתי משפטיך מעולם יהוה;    ואתנחם.
קיט,נג  זלעפה אחזתני, מרשעים--    עוזבי, תורתך.
קיט,נד  זמירות, היו-לי חוקיך--    בבית מגוריי.
קיט,נה  זכרתי בלילה שמך יהוה;    ואשמרה, תורתך.
קיט,נו  זאת הייתה-לי:    כי פיקודיך נצרתי.

קיט,נז  חלקי יהוה אמרתי--    לשמור דבריך.
קיט,נח  חיליתי פניך בכל-לב;    חונני, כאמרתך.
קיט,נט  חישבתי דרכיי;    ואשיבה רגליי, אל-עדותיך.
קיט,ס  חשתי, ולא התמהמהתי--    לשמור, מצוותיך.
קיט,סא  חבלי רשעים עיוודוני;    תורתך, לא שכחתי.
קיט,סב  חצות-לילה--אקום, להודות לך:    על, משפטי צדקך.
קיט,סג  חבר אני, לכל-אשר יראוך;    ולשומרי, פיקודיך.
קיט,סד  חסדך יהוה, מלאה הארץ;    חוקיך למדני.

קיט,סה  טוב, עשית עם-עבדך--    יהוה, כדברך.
קיט,סו  טוב טעם ודעת למדני:    כי במצוותיך האמנתי.
קיט,סז  טרם אענה, אני שוגג;    ועתה, אמרתך שמרתי.
קיט,סח  טוב-אתה ומטיב;    למדני חוקיך.
קיט,סט  טפלו עליי שקר זדים;    אני, בכל-לב אצור פיקודיך.
קיט,ע  טפש כחלב ליבם;    אני, תורתך שיעשעתי.
קיט,עא  טוב-לי כי-עוניתי--    למען, אלמד חוקיך.
קיט,עב  טוב-לי תורת-פיך--    מאלפי, זהב וכסף.

קיט,עג  ידיך עשוני, ויכוננוני;    הבינני, ואלמדה מצוותיך.
קיט,עד  יראיך, יראוני וישמחו:    כי לדברך ייחלתי.
קיט,עה  ידעתי יהוה, כי-צדק משפטיך;    ואמונה, עיניתני.
קיט,עו  יהי-נא חסדך לנחמני--    כאמרתך לעבדך.
קיט,עז  יבואוני רחמיך ואחיה:    כי-תורתך, שעשועיי.
קיט,עח  יבושו זדים, כי-שקר עיוותוני;    אני, אשיח בפיקודיך.
קיט,עט  ישובו לי יראיך;    ויודעי, עדותיך.
קיט,פ  יהי-ליבי תמים בחוקיך--    למען, לא אבוש.

קיט,פא  כלתה לתשועתך נפשי;    לדברך ייחלתי.
קיט,פב  כלו עיניי, לאמרתך--    לאמור, מתיי תנחמני.
קיט,פג  כי-הייתי, כנאד בקיטור--    חוקיך, לא שכחתי.
קיט,פד  כמה ימי-עבדך;    מתיי תעשה ברודפיי משפט.
קיט,פה  כרו-לי זדים שיחות--    אשר, לא כתורתך.
קיט,פו  כל-מצוותיך אמונה;    שקר רדפוני עוזרני.
קיט,פז  כמעט, כילוני בארץ;    ואני, לא-עזבתי פיקודיך.
קיט,פח  כחסדך חייני;    ואשמרה, עדות פיך.

קיט,פט  לעולם יהוה--    דברך, ניצב בשמיים.
קיט,צ  לדור ודור, אמונתך;    כוננת ארץ, ותעמוד.
קיט,צא  למשפטיך, עמדו היום:    כי הכול עבדיך.
קיט,צב  לולי תורתך, שעשועיי--    אז, אבדתי בעוניי.
קיט,צג  לעולם, לא-אשכח פיקודיך:    כי בם, חייתני.
קיט,צד  לך-אני, הושיעני:    כי פיקודיך דרשתי.
קיט,צה  לי קיוו רשעים לאבדני;    עדותיך, אתבונן.
קיט,צו  לכל-תכלה, ראיתי קץ;    רחבה מצוותך מאוד.

קיט,צז  מה-אהבתי תורתך:    כל-היום, היא שיחתי.
קיט,צח  מאויביי, תחכמני מצוותך:    כי לעולם היא-לי.
קיט,צט  מכל-מלמדיי השכלתי:    כי עדוותיך, שיחה לי.
קיט,ק  מזקנים אתבונן:    כי פיקודיך נצרתי.
קיט,קא  מכל-אורח רע, כליתי רגליי--    למען, אשמור דברך.
קיט,קב  ממשפטיך לא-סרתי:    כי-אתה, הוריתני.
קיט,קג  מה-נמלצו לחיכי, אמרתך--    מדבש לפי.
קיט,קד  מפיקודיך אתבונן;    על כן, שנאתי כל-אורח שקר.

קיט,קה  נר-לרגלי דברך;    ואור, לנתיבתי.
קיט,קו  נשבעתי ואקיימה--    לשמור, משפטי צדקך.
קיט,קז  נעניתי עד-מאוד;    יהוה, חייני כדברך.
קיט,קח  נדבות פי, רצה-נא יהוה;    ומשפטיך למדני.
קיט,קט  נפשי בכפי תמיד;    ותורתך, לא שכחתי.
קיט,קי  נתנו רשעים פח לי;    ומפיקודיך, לא תעיתי.
קיט,קיא  נחלתי עדוותיך לעולם:    כי-ששון ליבי המה.
קיט,קיב  נטיתי ליבי, לעשות חוקיך--    לעולם עקב.

קיט,קיג  סעפים שנאתי;    ותורתך אהבתי.
קיט,קיד  סתרי ומגיני אתה;    לדברך ייחלתי.
קיט,קטו  סורו-ממני מרעים;    ואצרה, מצוות אלוהיי.
קיט,קטז  סומכני כאמרתך ואחיה;    ואל-תבישני, משברי.
קיט,קיז  סעדני ואיוושעה;    ואשעה בחוקיך תמיד.
קיט,קיח  סלית, כל-שוגים מחוקיך:    כי-שקר, תרמיתם.
קיט,קיט  סיגים--השבת כל-רשעי-ארץ;    לכן, אהבתי עדותיך.
קיט,קכ  סמר מפחדך בשרי;    וממשפטיך יראתי.

קיט,קכא  עשיתי, משפט וצדק;    בל-תניחני, לעושקיי.
קיט,קכב  ערוב עבדך לטוב;    אל-יעשקוני זדים.
קיט,קכג  עיניי, כלו לישועתך;    ולאמרת צדקך.
קיט,קכד  עשה עם-עבדך כחסדך;    וחוקיך למדני.
קיט,קכה  עבדך-אני הבינני;    ואדעה, עדותיך.
קיט,קכו  עת, לעשות ליהוה--    הפרו, תורתך.
קיט,קכז  על-כן, אהבתי מצוותיך--    מזהב ומפז.
קיט,קכח  על-כן, כל-פיקודי כול יישרתי;    כל-אורח שקר שנאתי.

קיט,קכט  פלאות עדוותיך;    על-כן, נצרתם נפשי.
קיט,קל  פתח דבריך יאיר;    מבין פתיים.
קיט,קלא  פי-פערתי, ואשאפה:    כי למצוותיך יאבתי.
קיט,קלב  פנה-אליי וחונני--    כמשפט, לאוהבי שמך.
קיט,קלג  פעמיי, הכן באמרתך;    ואל-תשלט-בי כל-אוון.
קיט,קלד  פדני, מעושק אדם;    ואשמרה, פיקודיך.
קיט,קלה  פניך, האר בעבדך;    ולמדני, את-חוקיך.
קיט,קלו  פלגי-מים, ירדו עיניי--    על, לא-שמרו תורתך.

קיט,קלז  צדיק אתה יהוה;    וישר, משפטיך.
קיט,קלח  ציווית, צדק עדותיך;    ואמונה מאוד.
קיט,קלט  צימתתני קנאתי:    כי-שכחו דבריך צריי.
קיט,קמ  צרופה אמרתך מאוד;    ועבדך אהבה.
קיט,קמא  צעיר אנוכי ונבזה;    פיקודיך, לא שכחתי.
קיט,קמב  צדקתך צדק לעולם;    ותורתך אמת.
קיט,קמג  צר-ומצוק מצאוני;    מצוותיך, שעשועיי.
קיט,קמד  צדק עדוותיך לעולם;    הבינני ואחיה.

קיט,קמה  קראתי בכל-לב, ענני יהוה;    חוקיך אצורה.
קיט,קמו  קראתיך הושיעני;    ואשמרה, עדותיך.
קיט,קמז  קידמתי בנשף, ואשוועה;    לדברך ייחלתי.
קיט,קמח  קידמו עיניי, אשמורות--    לשיח, באמרתך.
קיט,קמט  קולי, שמעה כחסדך;    יהוה, כמשפטיך חייני.
קיט,קנ  קרבו, רודפי זימה;    מתורתך רחקו.
קיט,קנא  קרוב אתה יהוה;    וכל-מצוותיך אמת.
קיט,קנב  קדם ידעתי, מעדותיך:    כי לעולם יסדתם.

קיט,קנג  ראה-עוניי וחלצני:    כי-תורתך, לא שכחתי.
קיט,קנד  ריבה ריבי, וגאלני;    לאמרתך חייני.
קיט,קנה  רחוק מרשעים ישועה:    כי חוקיך, לא דרשו.
קיט,קנו  רחמיך רבים יהוה;    כמשפטיך חייני.
קיט,קנז  רבים, רודפיי וצריי;    מעדוותיך, לא נטיתי.
קיט,קנח  ראיתי בוגדים, ואתקוטטה--    אשר אמרתך, לא שמרו.
קיט,קנט  ראה, כי-פיקודיך אהבתי;    יהוה, כחסדך חייני.
קיט,קס  ראש-דברך אמת;    ולעולם, כל-משפט צדקך.

קיט,קסא  שרים, רדפוני חינם;    ומדברך, פחד ליבי.
קיט,קסב  שש אנוכי, על-אמרתך--    כמוצא, שלל רב.
קיט,קסג  שקר שנאתי, ואתעבה;    תורתך אהבתי.
קיט,קסד  שבע ביום, היללתיך--    על, משפטי צדקך.
קיט,קסה  שלום רב, לאוהבי תורתך;    ואין-למו מכשול.
קיט,קסו  שיברתי לישועתך יהוה;    ומצוותיך עשיתי.
קיט,קסז  שמרה נפשי, עדותיך;    ואוהבם מאוד.
קיט,קסח  שמרתי פיקודיך, ועדותיך:    כי כל-דרכיי נגדך.

קיט,קסט  תקרב רינתי לפניך יהוה;    כדברך הבינני.
קיט,קע  תבוא תחינתי לפניך;    כאמרתך, הצילני.
קיט,קעא  תבענה שפתיי תהילה:    כי תלמדני חוקיך.
קיט,קעב  תען לשוני, אמרתך:    כי כל-מצוותיך צדק.
קיט,קעג  תהי-ידך לעוזרני:    כי פיקודיך בחרתי.
קיט,קעד  תאבתי לישועתך יהוה;    ותורתך, שעשועיי.
קיט,קעה  תחי-נפשי, ותהללך;    ומשפטיך יעזרוני.
קיט,קעו  תעיתי--    כשה אובד, בקש עבדך:
כי מצוותיך,    לא שכחתי.

קכ,א  שיר, המעלות:
אל-יהוה, בצרתה לי--    קראתי, ויענני.
קכ,ב  יהוה--הצילה נפשי, משפת-שקר:    מלשון רמייה.
קכ,ג  מה-ייתן לך, ומה-יוסיף לך--    לשון רמייה.
קכ,ד  חיצי גיבור שנונים;    עם, גחלי רתמים.
קכ,ה  אויה-לי, כי-גרתי משך;    שכנתי, עם-אוהלי קדר.
קכ,ו  רבת, שכנה-לה נפשי--    עם, שונא שלום.
קכ,ז  אני-שלום, וכי אדבר;    המה, למלחמה.

קכא,א  שיר, למעלות:
אשא עיניי, אל-ההרים--    מאיין, יבוא עזרי.
קכא,ב  עזרי, מעם יהוה--    עושה, שמיים וארץ.
קכא,ג  אל-ייתן למוט רגלך;    אל-ינום, שומרך.
קכא,ד  הנה לא-ינום, ולא יישן--    שומר, ישראל.
קכא,ה  יהוה שומרך;    יהוה צילך, על-יד ימינך.
קכא,ו  יומם, השמש לא-יכך;    וירח בלילה.
קכא,ז  יהוה, ישמורך מכל-רע:    ישמור, את-נפשך.
קכא,ח  יהוה, ישמור-צאתך ובואך--    מעתה, ועד-עולם.

קכב,א  שיר המעלות, לדויד:
שמחתי, באומרים לי--    בית יהוה נלך.
קכב,ב  עומדות, היו רגלינו--    בשערייך, ירושלים.
קכב,ג  ירושלים הבנויה--    כעיר, שחוברה-לה יחדיו.
קכב,ד  ששם עלו שבטים, שבטי-יה--עדות לישראל:    להודות, לשם יהוה.
קכב,ה  כי שמה, ישבו כיסאות למשפט:    כיסאות, לבית דויד.
קכב,ו  שאלו, שלום ירושלים;    ישליו, אוהבייך.
קכב,ז  יהי-שלום בחילך;    שלווה, בארמנותייך.
קכב,ח  למען, אחיי וריעיי--    אדברה-נא שלום בך.
קכב,ט  למען, בית-יהוה אלוהינו--    אבקשה טוב לך.

קכג,א  שיר, המעלות:
אליך, נשאתי את-עיניי--    היושבי, בשמיים.
קכג,ב  הנה כעיני עבדים,    אל-יד אדוניהם--
כעיני שפחה,    אל-יד גברתה:
כן עינינו, אל-יהוה אלוהינו--    עד, שיחוננו.
קכג,ג  חוננו יהוה חוננו:    כי-רב, שבענו בוז.
קכג,ד  רבת,    שבעה-לה נפשנו:
הלעג השאננים;    הבוז, לגאי יונים.

קכד,א  שיר המעלות, לדויד:
לולי יהוה, שהיה לנו--    יאמר-נא, ישראל.
קכד,ב  לולי יהוה, שהיה לנו--    בקום עלינו אדם.
קכד,ג  אזי, חיים בלעונו--    בחרות אפם בנו.
קכד,ד  אזי, המים שטפונו--    נחלה, עבר על-נפשנו.
קכד,ה  אזי, עבר על-נפשנו--    המים, הזידונים.
קכד,ו  ברוך יהוה--    שלא נתננו טרף, לשיניהם.
קכד,ז  נפשנו--    כציפור נמלטה, מפח יוקשים:
הפח נשבר,    ואנחנו נמלטנו.
קכד,ח  עזרנו, בשם יהוה--    עושה, שמיים וארץ.

קכה,א  שיר, המעלות:
הבוטחים ביהוה--    כהר-ציון לא-יימוט, לעולם יישב.
קכה,ב  ירושלים--    הרים, סביב לה:
ויהוה, סביב לעמו--    מעתה, ועד-עולם.
קכה,ג  כי לא ינוח, שבט הרשע--    על, גורל הצדיקים:
למען, לא-ישלחו הצדיקים בעוולתה    ידיהם.
קכה,ד  היטיבה יהוה, לטובים;    ולישרים, בליבותם.
קכה,ה  והמטים עקלקלותם--    יוליכם יהוה, את-פועלי האוון:
שלום,    על-ישראל.

קכו,א  שיר, המעלות:
בשוב יהוה, את-שיבת ציון--    היינו, כחולמים.
קכו,ב  אז יימלא שחוק, פינו--    ולשוננו רינה:
אז, יאמרו בגויים--    הגדיל יהוה, לעשות עם-אלה.
קכו,ג  הגדיל יהוה, לעשות עימנו--    היינו שמחים.
קכו,ד  שובה יהוה, את-שביתנו--    כאפיקים בנגב.
קכו,ה  הזורעים בדמעה--    ברינה יקצורו.
קכו,ו  הלוך ילך, ובכה--    נושא משך-הזרע:
בוא-יבוא ברינה--    נושא, אלומותיו.

קכז,א  שיר המעלות, לשלמה:
אם-יהוה, לא-יבנה בית--    שוא עמלו בוניו בו;
אם-יהוה לא-ישמור-עיר,    שוא שקד שומר.
קכז,ב  שוא לכם משכימי קום,    מאחרי-שבת--
אוכלי,    לחם העצבים;
כן ייתן לידידו    שינה.
קכז,ג  הנה נחלת יהוה בנים:    שכר, פרי הבטן.
קכז,ד  כחיצים ביד-גיבור--    כן, בני הנעורים.
קכז,ה  אשרי הגבר--    אשר מילא את-אשפתו, מהם:
לא-יבושו--    כי-ידברו את-אויבים בשער.

קכח,א  שיר, המעלות:
אשרי, כל-ירא יהוה--    ההולך, בדרכיו.
קכח,ב  יגיע כפיך, כי תאכל;    אשריך, וטוב לך.
קכח,ג  אשתך, כגפן פורייה--    בירכתי ביתך:
בניך, כשתילי זיתים--    סביב, לשולחנך.
קכח,ד  הנה כי-כן, יבורך גבר--    ירא יהוה.
קכח,ה  יברכך יהוה, מציון:    וראה, בטוב ירושלים--כול, ימי חייך.
קכח,ו  וראה-בנים לבניך:    שלום, על-ישראל.

קכט,א  שיר, המעלות:
רבת, צררוני מנעוריי--    יאמר-נא, ישראל.
קכט,ב  רבת, צררוני מנעוריי;    גם, לא-יכלו לי.
קכט,ג  על-גבי, חרשו חורשים;    האריכו, למעניתם.
קכט,ד  יהוה צדיק;    קיצץ, עבות רשעים.
קכט,ה  יבושו, וייסוגו אחור--    כול, שונאי ציון.
קכט,ו  יהיו, כחציר גגות--    שקדמת שלף יבש.
קכט,ז  שלא מילא כפו קוצר;    וחצנו מעמר.
קכט,ח  ולא אמרו, העוברים--    ברכת-יהוה אליכם;
בירכנו אתכם,    בשם יהוה.

קל,א  שיר המעלות:
ממעמקים קראתיך    יהוה.
קל,ב  אדוניי,    שמעה בקולי:
תהיינה אוזניך, קשובות--    לקול, תחנוניי.
קל,ג  אם-עוונות תשמור-יה--    אדוניי, מי יעמוד.
קל,ד  כי-עימך הסליחה--    למען, תיוורא.
קל,ה  קיוויתי יהוה, קיוותה נפשי;    ולדברו הוחלתי.
קל,ו  נפשי לאדוניי--    משומרים לבוקר, שומרים לבוקר.
קל,ז  יחל ישראל, אל-יהוה:    כי-עם-יהוה החסד; והרבה עימו פדות.
קל,ח  והוא, יפדה את-ישראל--    מכול, עוונותיו.

קלא,א  שיר המעלות, לדויד:
יהוה, לא-גבה ליבי--    ולא-רמו עיניי;
ולא-הילכתי,    בגדולות ובנפלאות ממני.
קלא,ב  אם-לא שיוויתי, ודוממתי--    נפשי:
כגמול, עלי אימו;    כגמול עליי נפשי.
קלא,ג  יחל ישראל, אל-יהוה--    מעתה, ועד-עולם.

קלב,א  שיר, המעלות:
זכור-יהוה לדויד--    את, כל-עונותו.
קלב,ב  אשר נשבע, ליהוה;    נדר, לאביר יעקוב.
קלב,ג  אם-אבוא, באוהל ביתי;    אם-אעלה, על-ערש יצועיי.
קלב,ד  אם אתן שנת לעיניי;    לעפעפיי תנומה.
קלב,ה  עד-אמצא מקום, ליהוה;    משכנות, לאביר יעקוב.
קלב,ו  הנה-שמענוה באפרתה;    מצאנוה, בשדי-יער.
קלב,ז  נבואה למשכנותיו;    נשתחווה, להדום רגליו.
קלב,ח  קומה יהוה, למנוחתך:    אתה, וארון עוזך.
קלב,ט  כוהניך ילבשו-צדק;    וחסידיך ירננו.
קלב,י  בעבור, דויד עבדך--    אל-תשב, פני משיחך.
קלב,יא  נשבע-יהוה, לדויד אמת--    לא-ישוב ממנה:
מפרי בטנך--    אשית, לכיסא-לך.
קלב,יב  אם-ישמרו בניך, בריתי--    ועדותי זו, אלמדם:
גם-בניהם עדי-עד--    יישבו, לכיסא-לך.
קלב,יג  כי-בחר יהוה בציון;    איווה, למושב לו.
קלב,יד  זאת-מנוחתי עדי-עד:    פה-אשב, כי איוויתיה.
קלב,טו  צידה, ברך אברך;    אביוניה, אשביע לחם.
קלב,טז  וכוהניה, אלביש ישע;    וחסידיה, רנן ירננו.
קלב,יז  שם אצמיח קרן לדויד;    ערכתי נר, למשיחי.
קלב,יח  אויביו, אלביש בושת;    ועליו, יציץ נזרו.

קלג,א  שיר המעלות, לדויד:
הנה מה-טוב, ומה-נעים--    שבת אחים גם-יחד.
קלג,ב  כשמן הטוב,    על-הראש--
יורד,    על-הזקן זקן-אהרון:
שיורד,    על-פי מידותיו.
קלג,ג  כטל-חרמון--    שיורד, על-הררי ציון:
כי שם ציווה יהוה,    את-הברכה--
חיים,    עד-העולם.

קלד,א  שיר, המעלות:
הנה ברכו את-יהוה,    כל-עבדי יהוה--
העומדים בבית-יהוה,    בלילות.
קלד,ב  שאו-ידיכם קודש;    וברכו, את-יהוה.
קלד,ג  יברכך יהוה, מציון:    עושה, שמיים וארץ.

קלה,א  הללו-יה:
הללו, את-שם יהוה;    הללו, עבדי יהוה.
קלה,ב  שעומדים, בבית יהוה--    בחצרות, בית אלוהינו.
קלה,ג  הללו-יה, כי-טוב יהוה;    זמרו לשמו, כי נעים.
קלה,ד  כי-יעקוב, בחר לו יה;    ישראל, לסגולתו.
קלה,ה  כי אני ידעתי, כי-גדול יהוה;    ואדונינו, מכל-אלוהים.
קלה,ו  כול אשר-חפץ יהוה,    עשה:
בשמיים ובארץ--    בימים, וכל-תהומות.
קלה,ז  מעלה נשיאים,    מקצה הארץ:
ברקים למטר עשה;    מוצא-רוח, מאוצרותיו.
קלה,ח  שהכה, בכורי מצריים--    מאדם, עד-בהמה.
קלה,ט  שלח, אותות ומופתים--בתוככי מצריים:    בפרעה, ובכל-עבדיו.
קלה,י  שהכה, גויים רבים;    והרג, מלכים עצומים.
קלה,יא  לסיחון, מלך האמורי, ולעוג, מלך הבשן;    ולכול, ממלכות כנען.
קלה,יב  ונתן ארצם נחלה--    נחלה, לישראל עמו.
קלה,יג  יהוה, שמך לעולם;    יהוה, זכרך לדור-ודור.
קלה,יד  כי-ידין יהוה עמו;    ועל-עבדיו, יתנחם.
קלה,טו  עצבי הגויים, כסף וזהב;    מעשה, ידי אדם.
קלה,טז  פה-להם, ולא ידברו;    עיניים להם, ולא יראו.
קלה,יז  אוזניים להם, ולא יאזינו;    אף, אין-יש-רוח בפיהם.
קלה,יח  כמוהם, יהיו עושיהם--    כול אשר-בוטח בהם.
קלה,יט  בית ישראל, ברכו את-יהוה;    בית אהרון, ברכו את-יהוה.
קלה,כ  בית הלוי, ברכו את-יהוה;    יראי יהוה, ברכו את-יהוה.
קלה,כא  ברוך יהוה, מציון--    שוכן ירושלים:
הללו-יה.

קלו,א  הודו ליהוה כי-טוב:    כי לעולם חסדו.
קלו,ב  הודו, לאלוהי האלוהים:    כי לעולם חסדו.
קלו,ג  הודו, לאדוני האדונים:    כי לעולם חסדו.
קלו,ד  לעושה נפלאות גדולות לבדו:    כי לעולם חסדו.
קלו,ה  לעושה השמיים, בתבונה:    כי לעולם חסדו.
קלו,ו  לרוקע הארץ, על-המים:    כי לעולם חסדו.
קלו,ז  לעושה, אורים גדולים:    כי לעולם חסדו.
קלו,ח  את-השמש, לממשלת ביום:    כי לעולם חסדו.
קלו,ט  את-הירח וכוכבים, לממשלות בלילה:    כי לעולם חסדו.
קלו,י  למכה מצריים, בבכוריהם:    כי לעולם חסדו.
קלו,יא  ויוצא ישראל, מתוכם:    כי לעולם חסדו.
קלו,יב  ביד חזקה, ובזרוע נטויה:    כי לעולם חסדו.
קלו,יג  לגוזר ים-סוף, לגזרים:    כי לעולם חסדו.
קלו,יד  והעביר ישראל בתוכו:    כי לעולם חסדו.
קלו,טו  וניער פרעה וחילו בים-סוף:    כי לעולם חסדו.
קלו,טז  למוליך עמו, במדבר:    כי לעולם חסדו.
קלו,יז  למכה, מלכים גדולים:    כי לעולם חסדו.
קלו,יח  ויהרוג, מלכים אדירים:    כי לעולם חסדו.
קלו,יט  לסיחון, מלך האמורי:    כי לעולם חסדו.
קלו,כ  ולעוג, מלך הבשן:    כי לעולם חסדו.
קלו,כא  ונתן ארצם לנחלה:    כי לעולם חסדו.
קלו,כב  נחלה, לישראל עבדו:    כי לעולם חסדו.
קלו,כג  שבשפלנו, זכר לנו:    כי לעולם חסדו.
קלו,כד  ויפרקנו מצרינו:    כי לעולם חסדו.
קלו,כה  נותן לחם, לכל-בשר:    כי לעולם חסדו.
קלו,כו  הודו, לאל השמיים:    כי לעולם חסדו.

קלז,א  על נהרות, בבל--שם ישבנו, גם-בכינו:    בזוכרנו, את-ציון.
קלז,ב  על-ערבים בתוכה--    תלינו, כינורותינו.
קלז,ג  כי שם שאלונו שובינו, דברי-שיר--    ותוללינו שמחה:
שירו לנו,    משיר ציון.
קלז,ד  איך--נשיר את-שיר-יהוה:    על, אדמת נכר.
קלז,ה  אם-אשכחך ירושלים--    תשכח ימיני.
קלז,ו  תדבק-לשוני, לחיכי--    אם-לא אזכרכי:
אם-לא אעלה, את-ירושלים--    על, ראש שמחתי.
קלז,ז  זכור יהוה, לבני אדום--    את, יום ירושלים:
האומרים, ערו ערו--    עד, היסוד בה.
קלז,ח  בת-בבל,    השדודה:
אשרי שישלם-לך--    את-גמולך, שגמלת לנו.
קלז,ט  אשרי, שיאחז וניפץ את-עוללייך--    אל-הסלע.

קלח,א  לדויד:  אודך בכל-ליבי;    נגד אלוהים אזמרך.
קלח,ב  אשתחווה אל-היכל קודשך,    ואודה את-שמך--
על-חסדך    ועל-אמיתך:
כי-הגדלת על-כל-שמך,    אמרתך.
קלח,ג  ביום קראתי, ותענני;    תרהיבני בנפשי עוז.
קלח,ד  יודוך יהוה, כל-מלכי-ארץ:    כי שמעו, אמרי-פיך.
קלח,ה  וישירו, בדרכי יהוה:    כי-גדול, כבוד יהוה.
קלח,ו  כי-רם יהוה, ושפל יראה;    וגבוה, ממרחק יידע.
קלח,ז  אם-אלך, בקרב צרה--    תחייני:
על אף אויביי, תשלח ידך;    ותושיעני ימינך.
קלח,ח  יהוה, יגמור בעדי:    יהוה, חסדך לעולם; מעשי ידיך אל-תרף.

קלט,א  למנצח, לדויד מזמור:
יהוה חקרתני,    ותדע.
קלט,ב  אתה ידעת, שבתי וקומי;    בנת לריעי, מרחוק.
קלט,ג  אורחי ורבעי זירית;    וכל-דרכיי הסכנת.
קלט,ד  כי אין מילה, בלשוני;    הן יהוה, ידעת כולה.
קלט,ה  אחור וקדם צרתני;    ותשת עליי כפך.
קלט,ו  פליאה דעת ממני;    נשגבה, לא-אוכל לה.
קלט,ז  אנה, אלך מרוחך;    ואנה, מפניך אברח.
קלט,ח  אם אסק שמיים, שם אתה;    ואציעה שאול הנך.
קלט,ט  אשא כנפי-שחר;    אשכנה, באחרית ים.
קלט,י  גם-שם, ידך תנחני;    ותאחזני ימינך.
קלט,יא  ואומר, אך-חושך ישופני;    ולילה, אור בעדני.
קלט,יב  גם-חושך,    לא-יחשיך ממך:
ולילה, כיום יאיר--    כחשיכה, כאורה.
קלט,יג  כי-אתה, קנית כליותיי;    תסוכני, בבטן אימי.
קלט,יד  אודך--    על כי נוראות, נפליתי:
נפלאים מעשיך;    ונפשי, יודעת מאוד.
קלט,טו  לא-נכחד עוצמי,    ממך:
אשר-עושיתי בסתר;    רוקמתי, בתחתייות ארץ.
קלט,טז  גולמי, ראו עיניך,    ועל-ספרך, כולם ייכתבו:
ימים יוצרו;    ולו אחד בהם.
קלט,יז  ולי--מה-יקרו ריעיך אל;    מה עצמו, ראשיהם.
קלט,יח  אספרם, מחול ירבון;    הקיצותי, ועודי עימך.
קלט,יט  אם-תקטול אלוה רשע;    ואנשי דמים, סורו מני.
קלט,כ  אשר יאמרוך, למזימה;    נשוא לשוא עריך.
קלט,כא  הלוא-משנאיך יהוה אשנא;    ובתקוממיך, אתקוטט.
קלט,כב  תכלית שנאה שנאתים;    לאויבים, היו לי.
קלט,כג  חוקרני אל, ודע לבבי;    בחנני, ודע שרעפיי.
קלט,כד  וראה, אם-דרך-עוצב בי;    ונחני, בדרך עולם.

קמ,א  למנצח, מזמור לדויד.
קמ,ב  חלצני יהוה, מאדם רע;    מאיש חמסים תנצרני.
קמ,ג  אשר חשבו רעות בלב;    כל-יום, יגורו מלחמות.
קמ,ד  שננו לשונם, כמו-נחש:    חמת עכשוב--תחת שפתימו סלה.
קמ,ה  שומרני יהוה, מידי רשע--    מאיש חמסים תנצרני:
אשר חשבו,    לדחות פעמיי.
קמ,ו  טמנו גאים, פח לי--    וחבלים, פרשו רשת ליד-מעגל;
מוקשים שתו-לי    סלה.
קמ,ז  אמרתי ליהוה, אלי אתה;    האזינה יהוה, קול תחנוניי.
קמ,ח  יהוה אדוניי, עוז ישועתי;    סכות לראשי, ביום נשק.
קמ,ט  אל-תיתן יהוה, מאוויי רשע;    זממו אל-תפק, ירומו סלה.
קמ,י  ראש מסיביי--    עמל שפתימו יכסימו.
קמ,יא  יימוטו עליהם, גחלים:    באש יפילם; במהמורות, בל-יקומו.
קמ,יב  איש לשון, בל-ייכון בארץ:    איש-חמס רע--יצודנו, למדחפות.
קמ,יג  ידעתי--כי-יעשה יהוה, דין עני:    משפט, אביונים.
קמ,יד  אך צדיקים, יודו לשמך;    יישבו ישרים, את-פניך.

קמא,א  מזמור, לדויד:
יהוה קראתיך, חושה לי;    האזינה קולי, בקוראי-לך.
קמא,ב  תיכון תפילתי קטורת לפניך;    משאת כפיי, מנחת-ערב.
קמא,ג  שיתה יהוה, שומרה לפי;    ניצרה, על-דל שפתיי.
קמא,ד  אל-תט-ליבי    לדבר רע,
להתעולל עלילות    ברשע--
את-אישים    פועלי-אוון;
ובל-אלחם,    במנעמיהם.
קמא,ה  יהלמני צדיק חסד,    ויוכיחני--
שמן ראש,    אל-יניא ראשי:
כי-עוד ותפילתי,    ברעותיהם.
קמא,ו  נשמטו בידי-סלע, שופטיהם;    ושמעו אמריי, כי נעמו.
קמא,ז  כמו פולח ובוקע בארץ--    נפזרו עצמינו, לפי שאול.
קמא,ח  כי אליך, יהוה אדוניי עיניי;    בך חסיתי, אל-תער נפשי.
קמא,ט  שומרני--מידי פח, יקשו לי;    ומוקשות, פועלי אוון.
קמא,י  ייפלו במכמוריו רשעים;    יחד אנוכי, עד-אעבור.

קמב,א  משכיל לדויד;
בהיותו במערה    תפילה.
קמב,ב  קולי, אל-יהוה אזעק;    קולי, אל-יהוה אתחנן.
קמב,ג  אשפוך לפניו שיחי;    צרתי, לפניו אגיד.
קמב,ד  בהתעטף עליי, רוחי--    ואתה, ידעת נתיבתי:
באורח-זו אהלך--    טמנו פח לי.
קמב,ה  הבט ימין, וראה--    ואין-לי מכיר:
אבד מנוס ממני;    אין דורש לנפשי.
קמב,ו  זעקתי אליך,    יהוה:
אמרתי, אתה מחסי;    חלקי, בארץ החיים.
קמב,ז  הקשיבה, אל-רינתי--    כי-דלותי-מאוד:
הצילני מרודפיי--    כי אמצו ממני.
קמב,ח  הוציאה ממסגר, נפשי--    להודות את-שמך:
בי, יכתירו צדיקים--    כי תגמול עליי.

קמג,א  מזמור, לדויד:
יהוה, שמע תפילתי--    האזינה אל-תחנוניי;
באמונתך ענני,    בצדקתך.
קמג,ב  ואל-תבוא במשפט,    את-עבדך:
כי לא-יצדק לפניך    כל-חי.
קמג,ג  כי רדף אויב, נפשי--    דיכא לארץ, חיתי;
הושיבני במחשכים,    כמתי עולם.
קמג,ד  ותתעטף עליי רוחי;    בתוכי, ישתומם ליבי.
קמג,ה  זכרתי ימים, מקדם--    הגיתי בכל-פועלך;
במעשה ידיך    אשוחח.
קמג,ו  פירשתי ידיי אליך;    נפשי, כארץ-עייפה לך סלה.
קמג,ז  מהר ענני, יהוה--    כלתה רוחי:
אל-תסתר פניך ממני;    ונמשלתי, עם-יורדי בור.
קמג,ח  השמיעני בבוקר, חסדך--    כי-בך בטחתי:
הודיעני, דרך-זו אלך--    כי-אליך, נשאתי נפשי.
קמג,ט  הצילני מאויביי יהוה--    אליך כיסיתי.
קמג,י  למדני, לעשות רצונך--    כי-אתה אלוהיי:
רוחך טובה;    תנחני, בארץ מישור.
קמג,יא  למען-שמך יהוה תחייני;    בצדקתך, תוציא מצרה נפשי.
קמג,יב  ובחסדך, תצמית אויביי:    והאבדת, כל-צוררי נפשי--כי, אני עבדך.

קמד,א  לדויד:  ברוך יהוה, צורי--    המלמד ידיי לקרב;
אצבעותיי,    למלחמה.
קמד,ב  חסדי ומצודתי,    משגבי ומפלטי-לי:
מגיני, ובו חסיתי;    הרודד עמי תחתיי.
קמד,ג  יהוה--מה-אדם, ותדעהו:    בן-אנוש, ותחשבהו.
קמד,ד  אדם, להבל דמה;    ימיו, כצל עובר.
קמד,ה  יהוה, הט-שמיך ותרד;    גע בהרים ויעשנו.
קמד,ו  ברוק ברק, ותפיצם;    שלח חיציך, ותהומם.
קמד,ז  שלח ידיך, ממרום:    פצני והצילני, ממים רבים; מיד, בני נכר.
קמד,ח  אשר פיהם, דיבר-שוא;    וימינם, ימין שקר.
קמד,ט  אלוהים--שיר חדש, אשירה לך;    בנבל עשור, אזמרה-לך.
קמד,י  הנותן תשועה, למלכים:    הפוצה, את-דויד עבדו--מחרב רעה.
קמד,יא  פצני והצילני,    מיד בני-נכר:
אשר פיהם, דיבר-שוא;    וימינם, ימין שקר.
קמד,יב  אשר בנינו, כנטיעים--    מגודלים בנעוריהם:
בנותינו כזווייות--    מחוטבות, תבנית היכל.
קמד,יג  מזווינו מלאים--    מפיקים מזן, אל-זן:
צאננו מאליפות, מרובבות--    בחוצותינו.
קמד,יד  אלופינו, מסובלים:    אין-פרץ, ואין יוצאת; ואין צווחה, ברחובותינו.
קמד,טו  אשרי העם, שככה לו:    אשרי העם, שיהוה אלוהיו.

קמה,א  תהילה, לדויד:
ארוממך אלוהיי המלך;    ואברכה שמך, לעולם ועד.
קמה,ב  בכל-יום אברכך;    ואהללה שמך, לעולם ועד.
קמה,ג  גדול יהוה ומהולל מאוד;    ולגדולתו, אין חקר.
קמה,ד  דור לדור, ישבח מעשיך;    וגבורותיך יגידו.
קמה,ה  הדר, כבוד הודך--    ודברי נפלאותיך אשיחה.
קמה,ו  ועזוז נוראותיך יאמרו;    וגדולתך אספרנה.
קמה,ז  זכר רב-טובך יביעו;    וצדקתך ירננו.
קמה,ח  חנון ורחום יהוה;    ארך אפיים, וגדול-חסד.
קמה,ט  טוב-יהוה לכול;    ורחמיו, על-כל-מעשיו.
קמה,י  יודוך יהוה, כל-מעשיך;    וחסידיך, יברכוך.
קמה,יא  כבוד מלכותך יאמרו;    וגבורתך ידברו.
קמה,יב  להודיע, לבני האדם--גבורותיו;    וכבוד, הדר מלכותו.
קמה,יג  מלכותך, מלכות כל-עולמים;    וממשלתך, בכל-דור ודור.
קמה,יד  סומך יהוה, לכל-הנופלים;    וזוקף, לכל-הכפופים.
קמה,טו  עיני-כול, אליך ישברו;    ואתה נותן-להם את-אוכלם בעיתו.
קמה,טז  פותח את-ידך;    ומשביע לכל-חי רצון.
קמה,יז  צדיק יהוה, בכל-דרכיו;    וחסיד, בכל-מעשיו.
קמה,יח  קרוב יהוה, לכל-קוראיו--    לכול אשר יקראוהו באמת.
קמה,יט  רצון-יראיו יעשה;    ואת-שוועתם ישמע, ויושיעם.
קמה,כ  שומר יהוה, את-כל-אוהביו;    ואת כל-הרשעים ישמיד.
קמה,כא  תהילת יהוה, ידבר-פי:    ויברך כל-בשר, שם קודשו--לעולם ועד.

קמו,א  הללו-יה:
הללי נפשי,    את-יהוה.
קמו,ב  אהללה יהוה בחיי;    אזמרה לאלוהיי בעודי.
קמו,ג  אל-תבטחו בנדיבים--    בבן-אדם, שאין לו תשועה.
קמו,ד  תצא רוחו, ישוב לאדמתו;    ביום ההוא, אבדו עשתונותיו.
קמו,ה  אשרי--שאל יעקוב בעזרו:    שברו, על-יהוה אלוהיו.
קמו,ו  עושה, שמיים וארץ--    את-הים ואת-כל-אשר-בם;
השומר אמת    לעולם.
קמו,ז  עושה משפט, לעשוקים--נותן לחם, לרעבים;    יהוה, מתיר אסורים.
קמו,ח  יהוה, פוקח עיוורים--יהוה, זוקף כפופים;    יהוה, אוהב צדיקים.
קמו,ט  יהוה, שומר את-גרים--יתום ואלמנה יעודד;    ודרך רשעים יעוות.
קמו,י  ימלוך יהוה, לעולם--    אלוהייך ציון, לדור ודור:
הללו-יה.
קמז,א  הללו-יה:
כי-טוב, זמרה אלוהינו--    כי-נעים, נאוה תהילה.
קמז,ב  בונה ירושלים יהוה;    נדחי ישראל יכנס.
קמז,ג  הרופא, לשבורי לב;    ומחבש, לעצבותם.
קמז,ד  מונה מספר, לכוכבים;    לכולם, שמות יקרא.
קמז,ה  גדול אדונינו ורב-כוח;    לתבונתו, אין מספר.
קמז,ו  מעודד ענווים יהוה;    משפיל רשעים עדי-ארץ.
קמז,ז  ענו ליהוה בתודה;    זמרו לאלוהינו בכינור.
קמז,ח  המכסה שמיים, בעבים--    המכין לארץ מטר;
המצמיח הרים    חציר.
קמז,ט  נותן לבהמה לחמה;    לבני עורב, אשר יקראו.
קמז,י  לא בגבורת הסוס יחפץ;    לא-בשוקי האיש ירצה.
קמז,יא  רוצה יהוה, את-יראיו--    את-המייחלים לחסדו.
קמז,יב  שבחי ירושלים, את-יהוה;    הללי אלוהייך ציון.
קמז,יג  כי-חיזק, בריחי שערייך;    בירך בנייך בקרבך.
קמז,יד  השם-גבולך שלום;    חלב חיטים, ישביעך.
קמז,טו  השולח אמרתו ארץ;    עד-מהרה, ירוץ דברו.
קמז,טז  הנותן שלג כצמר;    כפור, כאפר יפזר.
קמז,יז  משליך קרחו כפיתים;    לפני קרתו, מי יעמוד.
קמז,יח  ישלח דברו וימסם;    ישב רוחו, ייזלו-מים.
קמז,יט  מגיד דבריו ליעקוב;    חוקיו ומשפטיו, לישראל.
קמז,כ  לא עשה כן, לכל-גוי--    ומשפטים בל-ידעום:
הללו-יה.
קמח,א  הללו-יה:
הללו את-יהוה, מן-השמיים;    הללוהו, במרומים.
קמח,ב  הללוהו כל-מלאכיו;    הללוהו, כל-צבאיו.
קמח,ג  הללוהו, שמש וירח;    הללוהו, כל-כוכבי אור.
קמח,ד  הללוהו, שמי השמיים;    והמים, אשר מעל השמיים.
קמח,ה  יהללו, את-שם יהוה:    כי הוא ציווה ונבראו.
קמח,ו  ויעמידם לעד לעולם;    חוק-נתן, ולא יעבור.
קמח,ז  הללו את-יהוה, מן-הארץ--    תנינים, וכל-תהומות.
קמח,ח  אש וברד, שלג וקיטור;    רוח סערה, עושה דברו.
קמח,ט  ההרים וכל-גבעות;    עץ פרי, וכל-ארזים.
קמח,י  החיה וכל-בהמה;    רמש, וציפור כנף.
קמח,יא  מלכי-ארץ, וכל-לאומים;    שרים, וכל-שופטי ארץ.
קמח,יב  בחורים וגם-בתולות;    זקנים, עם-נערים.
קמח,יג  יהללו, את-שם יהוה--    כי-נשגב שמו לבדו:
הודו,    על-ארץ ושמיים.
קמח,יד  וירם קרן לעמו,    תהילה לכל-חסידיו--
לבני ישראל,    עם קרובו:
הללו-יה.
קמט,א  הללו-יה:
שירו ליהוה, שיר חדש;    תהילתו, בקהל חסידים.
קמט,ב  ישמח ישראל בעושיו;    בני-ציון, יגילו במלכם.
קמט,ג  יהללו שמו במחול;    בתוף וכינור, יזמרו-לו.
קמט,ד  כי-רוצה יהוה בעמו;    יפאר ענווים, בישועה.
קמט,ה  יעלזו חסידים בכבוד;    ירננו, על-משכבותם.
קמט,ו  רוממות אל, בגרונם;    וחרב פיפייות בידם.
קמט,ז  לעשות נקמה, בגויים;    תוכחות, בלאומים.
קמט,ח  לאסור מלכיהם בזיקים;    ונכבדיהם, בכבלי ברזל.
קמט,ט  לעשות בהם, משפט כתוב--    הדר הוא, לכל-חסידיו:
הללו-יה.
קנ,א  הללו-יה:
הללו-אל בקודשו;    הללוהו, ברקיע עוזו.
קנ,ב  הללוהו בגבורותיו;    הללוהו, כרוב גודלו.
קנ,ג  הללוהו, בתקע שופר;    הללוהו, בנבל וכינור.
קנ,ד  הללוהו, בתוף ומחול;    הללוהו, במינים ועוגב.
קנ,ה  הללוהו בצלצלי-שמע;    הללוהו, בצלצלי תרועה.
קנ,ו  כול הנשמה, תהלל יה:            הללו-יה.

איוב

א,א איש היה בארץ עוץ, איוב שמו; והיה האיש ההוא, תם וישר וירא אלוהים--וסר מרע.  א,ב וייוולדו לו שבעה בנים, ושלוש בנות.  א,ג ויהי מקנהו שבעת אלפי צאן ושלושת אלפי גמלים, וחמש מאות צמד בקר וחמש מאות אתונות, ועבודה, רבה מאוד; ויהי האיש ההוא, גדול מכל בני קדם.  א,ד והלכו בניו ועשו משתה, בית איש יומו; ושלחו, וקראו לשלושת אחיותיהם, לאכול ולשתות, עימהם.  א,ה ויהי כי הקיפו ימי המשתה וישלח איוב ויקדשם, והשכים בבוקר והעלה עולות מספר כולם--כי אמר איוב, אוליי חטאו בניי ובירכו אלוהים בלבבם:  ככה יעשה איוב, כל הימים.  {פ}

א,ו ויהי היום--ויבואו בני האלוהים, להתייצב על יהוה; ויבוא גם השטן, בתוכם.  א,ז ויאמר יהוה אל השטן, מאיין תבוא; ויען השטן את יהוה, ויאמר, משוט בארץ, ומהתהלך בה.  א,ח ויאמר יהוה אל השטן, השמת ליבך על עבדי איוב:  כי אין כמוהו בארץ, איש תם וישר ירא אלוהים וסר מרע.  א,ט ויען השטן את יהוה, ויאמר:  החינם, ירא איוב אלוהים.  א,י הלוא אתה שכת בעדו ובעד ביתו, ובעד כל אשר לו--מסביב:  מעשה ידיו בירכת, ומקנהו פרץ בארץ.  א,יא ואולם שלח נא ידך, וגע בכל אשר לו--אם לא על פניך, יברכך.  א,יב ויאמר יהוה אל השטן, הנה כל אשר לו בידך--רק אליו, אל תשלח ידך; וייצא, השטן, מעם, פני יהוה.  א,יג ויהי, היום; ובניו ובנותיו אוכלים ושותים יין, בבית אחיהם הבכור.  א,יד ומלאך בא אל איוב, ויאמר:  הבקר היו חורשות, והאתונות רועות על ידיהם.  א,טו ותיפול שבא ותיקחם, ואת הנערים הכו לפי חרב; ואימלטה רק אני לבדי, להגיד לך.  א,טז עוד זה מדבר, וזה בא ויאמר, אש אלוהים נפלה מן השמיים, ותבער בצאן ובנערים ותאכלם; ואימלטה רק אני לבדי, להגיד לך.  א,יז עוד זה מדבר, וזה בא ויאמר, כשדים שמו שלושה ראשים ויפשטו על הגמלים וייקחום, ואת הנערים הכו לפי חרב; ואימלטה רק אני לבדי, להגיד לך.  א,יח עד זה מדבר, וזה בא ויאמר:  בניך ובנותיך אוכלים ושותים יין, בבית אחיהם הבכור.  א,יט והנה רוח גדולה באה מעבר המדבר, וייגע בארבע פינות הבית, וייפול על הנערים, וימותו; ואימלטה רק אני לבדי, להגיד לך.  א,כ ויקם איוב ויקרע את מעילו, ויגז את ראשו; וייפול ארצה, וישתחו.  א,כא ויאמר ערום יצאתי מבטן אימי, וערום אשוב שמה--יהוה נתן, ויהוה לקח; יהי שם יהוה, מבורך.  א,כב בכל זאת, לא חטא איוב; ולא נתן תפלה, לאלוהים.  {פ}

ב,א ויהי היום--ויבואו בני האלוהים, להתייצב על יהוה; ויבוא גם השטן בתוכם, להתייצב על יהוה.  ב,ב ויאמר יהוה אל השטן, אי מזה תבוא; ויען השטן את יהוה, ויאמר, משוט בארץ, ומהתהלך בה.  ב,ג ויאמר יהוה אל השטן, השמת ליבך אל עבדי איוב--כי אין כמוהו בארץ איש תם וישר ירא אלוהים, וסר מרע; ועודנו מחזיק בתומתו, ותסיתני בו לבלעו חינם.  ב,ד ויען השטן את יהוה, ויאמר:  עור בעד עור, וכול אשר לאיש--ייתן, בעד נפשו.  ב,ה אולם שלח נא ידך, וגע אל עצמו ואל בשרו--אם לא אל פניך, יברכך.  ב,ו ויאמר יהוה אל השטן, הנו בידך:  אך, את נפשו שמור.  ב,ז וייצא, השטן, מאת, פני יהוה; ויך את איוב בשחין רע, מכף רגלו ועד קודקודו.  ב,ח וייקח לו חרש, להתגרד בו; והוא, יושב בתוך האפר.  ב,ט ותאמר לו אשתו, עודך מחזיק בתומתך; ברך אלוהים, ומות.  ב,י ויאמר אליה, כדבר אחת הנבלות תדברי--גם את הטוב נקבל מאת האלוהים, ואת הרע לא נקבל; בכל זאת לא חטא איוב, בשפתיו.  {פ}

ב,יא וישמעו שלושת ריעי איוב, את כל הרעה הזאת הבאה עליו, ויבואו איש ממקומו, אליפז התימני ובלדד השוחי וצופר הנעמתי; וייוועדו יחדיו, לבוא לנוד לו ולנחמו.  ב,יב וישאו את עיניהם מרחוק ולא הכירוהו, וישאו קולם ויבכו; ויקרעו איש מעילו, ויזרקו עפר על ראשיהם השמיימה.  ב,יג ויישבו איתו לארץ, שבעת ימים ושבעת לילות; ואין דובר אליו, דבר--כי ראו, כי גדל הכאב מאוד.  ג,א אחרי כן, פתח איוב את פיהו, ויקלל, את יומו.  {פ}

ג,ב                  ויען איוב, ויאמר.
ג,ג  יאבד יום, איוולד בו;    והלילה אמר, הורה גבר.
ג,ד  היום ההוא,    יהי-חושך:
אל-ידרשהו אלוה ממעל;    ואל-תופע עליו נהרה.
ג,ה  יגאלוהו, חושך וצלמוות--תשכון-עליו עננה;    יבעתוהו, כמרירי יום.
ג,ו  הלילה ההוא,    ייקחהו-אופל:
אל-ייחד, בימי שנה;    במספר ירחים, אל-יבוא.
ג,ז  הנה הלילה ההוא, יהי גלמוד;    אל-תבוא רננה בו.
ג,ח  ייקבוהו אוררי-יום;    העתידים, עורר לוויתן.
ג,ט  יחשכו, כוכבי נשפו:    יקו-לאור ואין; ואל-יראה, בעפעפי-שחר.
ג,י  כי לא סגר, דלתי בטני;    ויסתר עמל, מעיניי.
ג,יא  למה לא מרחם אמות;    מבטן יצאתי ואגווע.
ג,יב  מדוע, קידמוני ברכיים;    ומה-שדיים, כי אינק.
ג,יג  כי-עתה, שכבתי ואשקוט;    ישנתי, אז ינוח לי.
ג,יד  עם-מלכים, ויועצי ארץ;    הבונים חורבות למו.
ג,טו  או עם-שרים, זהב להם;    הממלאים בתיהם כסף.
ג,טז  או כנפל טמון, לא אהיה;    כעוללים, לא-ראו אור.
ג,יז  שם רשעים, חדלו רוגז;    ושם ינוחו, יגיעי כוח.
ג,יח  יחד, אסירים שאננו;    לא שמעו, קול נוגש.
ג,יט  קטון וגדול, שם הוא;    ועבד, חופשי מאדוניו.
ג,כ  למה ייתן לעמל אור;    וחיים, למרי נפש.
ג,כא  המחכים למוות ואיננו;    ויחפרוהו, ממטמונים.
ג,כב  השמחים אלי-גיל--    ישישו, כי ימצאו-קבר.
ג,כג  לגבר, אשר-דרכו נסתרה;    ויסך אלוה בעדו.
ג,כד  כי-לפני לחמי, אנחתי תבוא;    וייתכו כמים, שאגותיי.
ג,כה  כי פחד פחדתי, ויאתייני;    ואשר יגורתי, יבוא לי.
ג,כו  לא שלוותי, ולא שקטתי ולא-נחתי;    ויבוא רוגז.
ד,א                  ויען, אליפז התימני; ויאמר.
ד,ב  הניסה דבר אליך תלאה;    ועצור במילין, מי יוכל.
ד,ג  הנה, ייסרת רבים;    וידיים רפות תחזק.
ד,ד  כושל, יקימון מיליך;    וברכיים כורעות תאמץ.
ד,ה  כי עתה, תבוא אליך ותלא;    תיגע עדיך, ותיבהל.
ד,ו  הלוא יראתך, כסלתך;    תקוותך, ותום דרכיך.
ד,ז  זכור-נא--מי הוא נקי אבד;    ואיפה, ישרים נכחדו.
ד,ח  כאשר ראיתי, חורשי אוון;    וזורעי עמל יקצרוהו.
ד,ט  מנשמת אלוה יאבדו;    ומרוח אפו יכלו.
ד,י  שאגת אריה, וקול שחל;    ושיני כפירים ניתעו.
ד,יא  ליש, אובד מבלי-טרף;    ובני לביא, יתפרדו.
ד,יב  ואליי, דבר יגונב;    ותיקח אוזני, שמץ מנהו.
ד,יג  בשעיפים, מחזיונות לילה;    בנפול תרדמה, על-אנשים.
ד,יד  פחד קראני, ורעדה;    ורוב עצמותיי הפחיד.
ד,טו  ורוח, על-פניי יחלוף;    תסמר, שערת בשרי.
ד,טז  יעמוד, ולא אכיר מראהו--    תמונה, לנגד עיניי;
דממה וקול    אשמע.
ד,יז  האנוש, מאלוה יצדק;    אם מעושהו, יטהר-גבר.
ד,יח  הן בעבדיו, לא יאמין;    ובמלאכיו, ישים תוהלה.
ד,יט  אף, שוכני בתי-חומר--אשר-בעפר יסודם:    ידכאום, לפני-עש.
ד,כ  מבוקר לערב יוכתו;    מבלי משים, לנצח יאבדו.
ד,כא  הלוא-ניסע יתרם בם;    ימותו, ולא בחכמה.
ה,א  קרא-נא, היש עונך;    ואל-מי מקדושים תפנה.
ה,ב  כי-לאוויל, יהרוג-כעש;    ופותה, תמית קנאה.
ה,ג  אני-ראיתי, אוויל משריש;    ואקוב נווהו פתאום.
ה,ד  ירחקו בניו מישע;    ויידכאו בשער, ואין מציל.
ה,ה  אשר קצירו, רעב יאכל--ואל-מצינים ייקחהו;    ושאף צמים חילם.
ה,ו  כי, לא-ייצא מעפר אוון;    ומאדמה, לא-יצמח עמל.
ה,ז  כי-אדם, לעמל יולד;    ובני-רשף, יגביהו עוף.
ה,ח  אולם--אני, אדרוש אל-אל;    ואל-אלוהים, אשים דברתי.
ה,ט  עושה גדולות, ואין חקר;    נפלאות, עד-אין מספר.
ה,י  הנותן מטר, על-פני-ארץ;    ושולח מים, על-פני חוצות.
ה,יא  לשום שפלים למרום;    וקודרים, שגבו ישע.
ה,יב  מפר, מחשבות ערומים;    ולא-תעשינה ידיהם, תושייה.
ה,יג  לוכד חכמים בעורמם;    ועצת נפתלים נמהרה.
ה,יד  יומם יפגשו-חושך;    וכלילה, ימששו בצוהריים.
ה,טו  ויושע מחרב, מפיהם;    ומיד חזק אביון.
ה,טז  ותהי לדל תקווה;    ועולתה, קפצה פיה.
ה,יז  הנה אשרי אנוש, יוכיחנו אלוה;    ומוסר שדיי, אל-תמאס.
ה,יח  כי הוא יכאיב ויחבש;    ימחץ, וידיו תרפינה.
ה,יט  בשש צרות, יצילך;    ובשבע, לא-ייגע בך רע.
ה,כ  ברעב, פדך ממוות;    ובמלחמה, מידי חרב.
ה,כא  בשוט לשון, תיחבא;    ולא-תירא משוד, כי יבוא.
ה,כב  לשוד ולכפן תשחק;    ומחית הארץ, אל-תירא.
ה,כג  כי עם-אבני השדה בריתך;    וחית השדה, הושלמה-לך.
ה,כד  וידעת, כי-שלום אוהלך;    ופקדת נווך, ולא תחטא.
ה,כה  וידעת, כי-רב זרעך;    וצאצאיך, כעשב הארץ.
ה,כו  תבוא בכלח אלי-קבר;    כעלות גדיש בעיתו.
ה,כז  הנה-זאת חקרנוה כן-היא;    שמענה, ואתה דע-לך.
ו,א                  ויען איוב, ויאמר.
ו,ב  לו--שקול יישקל כעשי;    והוותי, במאזניים ישאו-יחד.
ו,ג  כי-עתה--מחול ימים יכבד;    על-כן, דבריי לעו.
ו,ד  כי חיצי שדיי, עימדי--אשר חמתם, שותה רוחי;    ביעותי אלוה יערכוני.
ו,ה  הינהק-פרא עלי-דשא;    אם יגעה-שור, על-בלילו.
ו,ו  הייאכל תפל, מבלי-מלח;    אם-יש-טעם, בריר חלמות.
ו,ז  מאנה לנגוע נפשי;    המה, כדווי לחמי.
ו,ח  מי-ייתן, תבוא שאלתי;    ותקוותי, ייתן אלוה.
ו,ט  ויואל אלוה, וידכאני;    יתר ידו, ויבצעני.
ו,י  ותהי-עוד, נחמתי--    ואסלדה בחילה, לא יחמול:
כי-לא כיחדתי,    אמרי קדוש.
ו,יא  מה-כוחי כי-אייחל;    ומה-קיצי, כי-אאריך נפשי.
ו,יב  אם-כוח אבנים כוחי;    אם-בשרי נחוש.
ו,יג  האם אין עזרתי בי;    ותושייה, נידחה ממני.
ו,יד  למס מריעהו חסד;    ויראת שדיי יעזוב.
ו,טו  אחיי, בגדו כמו-נחל;    כאפיק נחלים יעבורו.
ו,טז  הקודרים מני-קרח;    עלימו, יתעלם-שלג.
ו,יז  בעת יזורבו נצמתו;    בחומו, נדעכו ממקומם.
ו,יח  יילפתו, אורחות דרכם;    יעלו בתוהו ויאבדו.
ו,יט  הביטו, אורחות תמא;    הליכות שבא, קיוו-למו.
ו,כ  בושו כי-בטח;    באו עדיה, ויחפרו.
ו,כא  כי-עתה, הייתם לא;    תראו חתת, ותיראו.
ו,כב  הכי-אמרתי, הבו לי;    ומכוחכם, שיחדו בעדי.
ו,כג  ומלטוני מיד-צר;    ומיד עריצים תפדוני.
ו,כד  הורוני, ואני אחריש;    ומה-שגיתי, הבינו לי.
ו,כה  מה-נמרצו אמרי-יושר;    ומה-יוכיח הוכח מכם.
ו,כו  הלהוכח מילים תחשובו;    ולרוח, אמרי נואש.
ו,כז  אף-על-יתום תפילו;    ותכרו, על-ריעכם.
ו,כח  ועתה, הואילו פנו-בי;    ועל-פניכם, אם-אכזב.
ו,כט  שובו-נא, אל-תהי עוולה;    ושובו עוד, צדקי-בה.
ו,ל  היש-בלשוני עוולה;    אם-חיכי, לא-יבין הוות.
ז,א  הלוא-צבא לאנוש עלי-ארץ;    וכימי שכיר ימיו.
ז,ב  כעבד ישאף-צל;    וכשכיר, יקווה פועלו.
ז,ג  כן הונחלתי לי, ירחי-שוא;    ולילות עמל, מינו-לי.
ז,ד  אם-שכבתי--    ואמרתי, מתיי אקום ומידד-ערב;
ושבעתי נדודים    עדי-נשף.
ז,ה  לבש בשרי רימה, וגוש עפר;    עורי רגע, ויימאס.
ז,ו  ימיי קלו, מני-ארג;    ויכלו, באפס תקווה.
ז,ז  זכור, כי-רוח חיי;    לא-תשוב עיני, לראות טוב.
ז,ח  לא-תשורני, עין רואי;    עיניך בי ואינני.
ז,ט  כלה ענן, וילך;    כן יורד שאול, לא יעלה.
ז,י  לא-ישוב עוד לביתו;    ולא-יכירנו עוד מקומו.
ז,יא  גם-אני,    לא אחשוך-פי:
אדברה, בצר רוחי;    אשיחה, במר נפשי.
ז,יב  הים-אני, אם-תנין:    כי-תשים עליי משמר.
ז,יג  כי-אמרתי, תנחמני ערשי;    יישא בשיחי, משכבי.
ז,יד  וחיתתני בחלומות;    ומחזיונות תבעתני.
ז,טו  ותבחר מחנק נפשי;    מוות, מעצמותיי.
ז,טז  מאסתי, לא-לעולם אחיה;    חדל ממני, כי-הבל ימיי.
ז,יז  מה-אנוש, כי תגדלנו;    וכי-תשית אליו ליבך.
ז,יח  ותפקדנו לבקרים;    לרגעים, תבחננו.
ז,יט  כמה, לא-תשעה ממני;    לא-תרפני, עד-בלעי רוקי.
ז,כ  חטאתי, מה אפעל לך--    נוצר האדם:
למה שמתני למפגע לך;    ואהיה עליי למשא.
ז,כא  ומה, לא-תישא פשעי--    ותעביר את-עווני:
כי-עתה, לעפר אשכב;    ושיחרתני ואינני.
ח,א                  ויען, בלדד השוחי; ויאמר.
ח,ב  עד-אן, תמלל-אלה;    ורוח כביר, אמרי-פיך.
ח,ג  האל, יעוות משפט;    ואם-שדיי, יעוות-צדק.
ח,ד  אם-בניך חטאו-לו;    וישלחם, ביד-פשעם.
ח,ה  אם-אתה, תשחר אל-אל;    ואל-שדיי, תתחנן.
ח,ו  אם-זך וישר, אתה:    כי-עתה, יעיר עליך; ושילם, נוות צדקך.
ח,ז  והיה ראשיתך מצער;    ואחריתך, ישגה מאוד.
ח,ח  כי-שאל-נא, לדור ראשון;    וכונן, לחקר אבותם.
ח,ט  כי-תמול אנחנו, ולא נדע:    כי צל ימינו עלי-ארץ.
ח,י  הלוא-הם יורוך, יאמרו לך;    ומליבם, יוציאו מילים.
ח,יא  היגאה-גומא, בלא ביצה;    ישגה-אחו בלי-מים.
ח,יב  עודנו באיבו, לא ייקטף;    ולפני כל-חציר ייבש.
ח,יג  כן--אורחות, כל-שוכחי אל;    ותקוות חנף תאבד.
ח,יד  אשר-יקוט כסלו;    ובית עכביש, מבטחו.
ח,טו  יישען על-ביתו, ולא יעמוד;    יחזיק בו, ולא יקום.
ח,טז  רטוב הוא, לפני-שמש;    ועל גנתו, יונקתו תצא.
ח,יז  על-גל, שורשיו יסובכו;    בית אבנים יחזה.
ח,יח  אם-יבלענו ממקומו;    וכיחש בו, לא ראיתיך.
ח,יט  הן-הוא, משוש דרכו;    ומעפר, אחר יצמחו.
ח,כ  הן-אל, לא ימאס-תם;    ולא-יחזיק, ביד-מרעים.
ח,כא  עד-ימלא שחוק פיך;    ושפתיך תרועה.
ח,כב  שונאיך ילבשו-בושת;    ואוהל רשעים איננו.
ט,א                  ויען איוב, ויאמר.
ט,ב  אומנם, ידעתי כי-כן;    ומה-יצדק אנוש עם-אל.
ט,ג  אם-יחפוץ, לריב עימו--    לא-יעננו, אחת מני-אלף.
ט,ד  חכם לבב, ואמיץ כוח--    מי-הקשה אליו, וישלם.
ט,ה  המעתיק הרים, ולא ידעו--    אשר הפכם באפו.
ט,ו  המרגיז ארץ, ממקומה;    ועמודיה, יתפלצון.
ט,ז  האומר לחרס, ולא יזרח;    ובעד כוכבים יחתום.
ט,ח  נוטה שמיים לבדו;    ודורך, על-במותי ים.
ט,ט  עושה-עש, כסיל וכימה;    וחדרי תימן.
ט,י  עושה גדולות, עד-אין חקר;    ונפלאות, עד-אין מספר.
ט,יא  הן יעבור עליי, ולא אראה;    ויחלוף, ולא-אבין לו.
ט,יב  הן יחתוף, מי ישיבנו;    מי-יאמר אליו, מה-תעשה.
ט,יג  אלוה, לא-ישיב אפו;    תחתיו שחחו, עוזרי רהב.
ט,יד  אף, כי-אנוכי אעננו;    אבחרה דבריי עימו.
ט,טו  אשר אם-צדקתי, לא אענה;    למשופטי, אתחנן.
ט,טז  אם-קראתי ויענני--    לא-אאמין, כי-יאזין קולי.
ט,יז  אשר-בשערה ישופני;    והרבה פצעיי חינם.
ט,יח  לא-ייתנני, השב רוחי:    כי ישביעני, ממרורים.
ט,יט  אם-לכוח אמיץ הנה;    ואם-למשפט, מי יועידני.
ט,כ  אם-אצדק, פי ירשיעני;    תם-אני, ויעקשני.
ט,כא  תם-אני, לא-אדע נפשי;    אמאס חיי.
ט,כב  אחת, היא:    על-כן אמרתי--תם ורשע, הוא מכלה.
ט,כג  אם-שוט, ימית פתאום--    למסת נקיים ילעג.
ט,כד  ארץ, ניתנה ביד-רשע--    פני-שופטיה יכסה;
אם-לא איפוא    מי-הוא.
ט,כה  וימיי קלו, מני-רץ;    ברחו, לא-ראו טובה.
ט,כו  חלפו, עם-אונייות אבה;    כנשר, יטוש עלי-אוכל.
ט,כז  אם-אומרי, אשכחה שיחי;    אעזבה פניי ואבליגה.
ט,כח  יגורתי כל-עצבותיי;    ידעתי, כי-לא תנקני.
ט,כט  אנוכי ארשע;    למה-זה, הבל איגע.
ט,ל  אם-התרחצתי במי-שלג;    והזיכותי, בבור כפיי.
ט,לא  אז, בשחת תטבלני;    ותיעבוני, שלמותיי.
ט,לב  כי-לא-איש כמוני אעננו;    נבוא יחדיו, במשפט.
ט,לג  לא יש-בינינו מוכיח--    ישת ידו על-שנינו.
ט,לד  יסר מעליי שבטו;    ואימתו, אל-תבעתני.
ט,לה  אדברה, ולא איראנו:    כי לא-כן אנוכי, עימדי.
י,א  נקטה נפשי, בחיי:    אעזבה עליי שיחי; אדברה, במר נפשי.
י,ב  אומר אל-אלוה, אל-תרשיעני;    הודיעני, על מה-תריבני.
י,ג  הטוב לך, כי תעשוק--כי-תמאס, יגיע כפיך;    ועל-עצת רשעים הופעת.
י,ד  העיני בשר לך:    אם-כראות אנוש תראה.
י,ה  הכימי אנוש ימיך:    אם-שנותיך, כימי גבר.
י,ו  כי-תבקש לעווני;    ולחטאתי תדרוש.
י,ז  על-דעתך, כי-לא ארשע;    ואין מידך מציל.
י,ח  ידיך עיצבוני, ויעשוני;    יחד סביב, ותבלעני.
י,ט  זכור-נא, כי-כחומר עשיתני;    ואל-עפר תשיבני.
י,י  הלוא כחלב, תתיכני;    וכגבינה, תקפיאני.
י,יא  עור ובשר, תלבישני;    ובעצמות וגידים, תשוככני.
י,יב  חיים וחסד, עשית עימדי;    ופקודתך, שמרה רוחי.
י,יג  ואלה, צפנת בלבבך;    ידעתי, כי-זאת עימך.
י,יד  אם-חטאתי ושמרתני;    ומעווני, לא תנקני.
י,טו  אם רשעתי, אלליי לי--    וצדקתי, לא-אשא ראשי;
שבע קלון,    וראה עוניי.
י,טז  ויגאה, כשחל תצודני;    ותשוב, תתפלא-בי.
י,יז  תחדש עדיך, נגדי, ותרב כעשך, עימדי;    חליפות וצבא עימי.
י,יח  ולמה מרחם, הוצאתני;    אגווע, ועין לא-תראני.
י,יט  כאשר לא-הייתי אהיה;    מבטן, לקבר אובל.
י,כ  הלוא-מעט ימיי וחדל;    ושית ממני, ואבליגה מעט.
י,כא  בטרם אלך, ולא אשוב--    אל-ארץ חושך וצלמוות.
י,כב  ארץ עפתה, כמו אופל--צלמוות, ולא סדרים;    ותופע כמו-אופל.
יא,א                  ויען, צופר הנעמתי; ויאמר.
יא,ב  הרוב דברים, לא ייענה;    ואם-איש שפתיים יצדק.
יא,ג  בדיך, מתים יחרישו;    ותלעג, ואין מכלים.
יא,ד  ותאמר, זך לקחי;    ובר, הייתי בעיניך.
יא,ה  ואולם--מי ייתן אלוה דבר;    ויפתח שפתיו עימך.
יא,ו  ויגד-לך, תעלומות חכמה--    כי-כפליים לתושייה:
ודע--    כי-ישה לך אלוה, מעוונך.
יא,ז  החקר אלוה תמצא;    אם עד-תכלית שדיי תמצא.
יא,ח  גובהי שמיים, מה-תפעל;    עמוקה משאול, מה-תדע.
יא,ט  ארוכה מארץ מידה;    ורחבה, מני-ים.
יא,י  אם-יחלוף ויסגיר;    ויקהיל, ומי ישיבנו.
יא,יא  כי-הוא, ידע מתי-שוא;    וירא-אוון, ולא יתבונן.
יא,יב  ואיש נבוב, יילבב;    ועיר פרא, אדם ייוולד.
יא,יג  אם-אתה, הכינות ליבך;    ופרשת אליו כפיך.
יא,יד  אם-אוון בידך, הרחיקהו;    ואל-תשכן באוהליך עוולה.
יא,טו  כי-אז, תישא פניך ממום;    והיית מוצק, ולא תירא.
יא,טז  כי-אתה, עמל תשכח;    כמים עברו תזכור.
יא,יז  ומצוהריים, יקום חלד;    תעופה, כבוקר תהיה.
יא,יח  ובטחת, כי-יש תקווה;    וחפרת, לבטח תשכב.
יא,יט  ורבצת, ואין מחריד;    וחילו פניך רבים.
יא,כ  ועיני רשעים, תכלינה:    ומנוס, אבד מנהם; ותקוותם, מפח-נפש.
יב,א                  ויען איוב, ויאמר.
יב,ב  אומנם, כי אתם-עם;    ועימכם, תמות חכמה.
יב,ג  גם-לי לבב, כמוכם--לא-נופל אנוכי מכם;    ואת-מי-אין כמו-אלה.
יב,ד  שחוק לריעהו, אהיה--קורא לאלוה, ויענהו;    שחוק, צדיק תמים.
יב,ה  לפיד בוז, לעשתות שאנן--    נכון, למועדי רגל.
יב,ו  ישליו אוהלים, לשודדים, ובטוחות, למרגיזי אל--    לאשר הביא אלוה בידו.
יב,ז  ואולם--שאל-נא בהמות ותורך;    ועוף השמיים, ויגד-לך.
יב,ח  או שיח לארץ ותורך;    ויספרו לך, דגי הים.
יב,ט  מי, לא-ידע בכל-אלה:    כי יד-יהוה, עשתה זאת.
יב,י  אשר בידו, נפש כל-חי;    ורוח, כל-בשר-איש.
יב,יא  הלוא-אוזן, מילין תבחן;    וחיך, אוכל יטעם-לו.
יב,יב  בישישים חכמה;    ואורך ימים תבונה.
יב,יג  עימו, חכמה וגבורה;    לו, עצה ותבונה.
יב,יד  הן יהרוס, ולא ייבנה;    יסגור על-איש, ולא ייפתח.
יב,טו  הן יעצור במים וייבשו;    וישלחם, ויהפכו ארץ.
יב,טז  עימו, עוז ותושייה;    לו, שוגג ומשגה.
יב,יז  מוליך יועצים שולל;    ושופטים יהולל.
יב,יח  מוסר מלכים פיתח;    ויאסור איזור, במותניהם.
יב,יט  מוליך כוהנים שולל;    ואיתנים יסלף.
יב,כ  מסיר שפה, לנאמנים;    וטעם זקנים ייקח.
יב,כא  שופך בוז, על-נדיבים;    ומזיח אפיקים ריפה.
יב,כב  מגלה עמוקות, מני-חושך;    ויוצא לאור צלמוות.
יב,כג  משגיא לגויים, ויאבדם;    שוטח לגויים, וינחם.
יב,כד  מסיר--לב, ראשי עם-הארץ;    ויתעם, בתוהו לא-דרך.
יב,כה  ימששו-חושך ולא-אור;    ויתעם, כשיכור.
יג,א  הן-כול, ראתה עיני;    שמעה אוזני, ותבן לה.
יג,ב  כדעתכם, ידעתי גם-אני:    לא-נופל אנוכי מכם.
יג,ג  אולם--אני, אל-שדיי אדבר;    והוכח אל-אל אחפץ.
יג,ד  ואולם, אתם טופלי-שקר;    רופאי אליל כולכם.
יג,ה  מי-ייתן, החרש תחרישון;    ותהי לכם לחכמה.
יג,ו  שמעו-נא תוכחתי;    וריבות שפתיי הקשיבו.
יג,ז  הלאל, תדברו עוולה;    ולו, תדברו רמייה.
יג,ח  הפניו תישאון;    אם-לאל תריבון.
יג,ט  הטוב, כי-יחקור אתכם;    אם-כהתל באנוש, תהתלו בו.
יג,י  הוכח יוכיח אתכם--    אם-בסתר, פנים תישאון.
יג,יא  הלוא שאתו, תבעת אתכם;    ופחדו, ייפול עליכם.
יג,יב  זכרוניכם, משלי-אפר;    לגבי-חומר, גביכם.
יג,יג  החרישו ממני, ואדברה-אני;    ויעבור עליי מה.
יג,יד  על-מה, אשא בשרי בשיניי;    ונפשי, אשים בכפי.
יג,טו  הן יקטלני, לו אייחל;    אך-דרכיי, אל-פניו אוכיח.
יג,טז  גם-הוא-לי לישועה:    כי-לא לפניו, חנף יבוא.
יג,יז  שמעו שמוע, מילתי;    ואחוותי, באוזניכם.
יג,יח  הנה-נא, ערכתי משפט;    ידעתי, כי-אני אצדק.
יג,יט  מי-הוא, יריב עימדי:    כי-עתה אחריש ואגווע.
יג,כ  אך-שתיים, אל-תעש עימדי;    אז מפניך, לא איסתר.
יג,כא  כפך, מעליי הרחק;    ואימתך, אל-תבעתני.
יג,כב  וקרא, ואנוכי אענה;    או-אדבר, והשיבני.
יג,כג  כמה לי, עוונות וחטאות--    פשעי וחטאתי, הודיעני.
יג,כד  למה-פניך תסתיר;    ותחשבני לאויב לך.
יג,כה  העלה נידף תערוץ;    ואת-קש יבש תרדוף.
יג,כו  כי-תכתוב עליי מרורות;    ותורישני, עוונות נעוריי.
יג,כז  ותשם בסד, רגליי--    ותשמור כל-אורחותיי;
על-שורשי רגליי,    תתחקה.
יג,כח  והוא, כרקב יבלה;    כבגד, אכלו עש.
יד,א  אדם, ילוד אישה--    קצר ימים, ושבע-רוגז.
יד,ב  כציץ יצא, ויימל;    ויברח כצל, ולא יעמוד.
יד,ג  אף-על-זה, פקחת עינך;    ואותי תביא במשפט עימך.
יד,ד  מי-ייתן טהור, מיטמא--    לא אחד.
יד,ה  אם חרוצים, ימיו--מספר-חודשיו איתך:    חוקיו עשית, ולא יעבור.
יד,ו  שעה מעליו ויחדל--    עד-ירצה, כשכיר יומו.
יד,ז  כי יש לעץ,    תקווה:
אם-ייכרת, ועוד יחליף;    ויונקתו, לא תחדל.
יד,ח  אם-יזקין בארץ שורשו;    ובעפר, ימות גזעו.
יד,ט  מריח מים יפריח;    ועשה קציר כמו-נטע.
יד,י  וגבר ימות, ויחלש;    ויגווע אדם ואיו.
יד,יא  אזלו-מים, מני-ים;    ונהר, יחרב ויבש.
יד,יב  ואיש שכב,    ולא-יקום:
עד-בלתי שמיים, לא יקיצו;    ולא-ייעורו, משנתם.
יד,יג  מי ייתן, בשאול תצפינני--    תסתירני, עד-שוב אפך;
תשית לי חוק    ותזכרני.
יד,יד  אם-ימות גבר,    היחיה:
כל-ימי צבאי אייחל--    עד-בוא, חליפתי.
יד,טו  תקרא, ואנוכי אענך;    למעשה ידיך תכסוף.
יד,טז  כי-עתה, צעדיי תספור;    לא-תשמור, על-חטאתי.
יד,יז  חתום בצרור פשעי;    ותטפול, על-עווני.
יד,יח  ואולם, הר-נופל ייבול;    וצור, יעתק ממקומו.
יד,יט  אבנים, שחקו מים--    תשטוף-ספיחיה עפר-ארץ;
ותקוות אנוש    האבדת.
יד,כ  תתקפהו לנצח, ויהלוך;    משנה פניו, ותשלחהו.
יד,כא  יכבדו בניו, ולא יידע;    ויצערו, ולא-יבין למו.
יד,כב  אך-בשרו, עליו יכאב;    ונפשו, עליו תאבל.
טו,א                  ויען, אליפז התימני; ויאמר.
טו,ב  החכם, יענה דעת-רוח;    וימלא קדים בטנו.
טו,ג  הוכח בדבר, לא-יסכון;    ומילים, לא-יועיל בם.
טו,ד  אף-אתה, תפר יראה;    ותגרע שיחה, לפני-אל.
טו,ה  כי יאלף עוונך פיך;    ותבחר, לשון ערומים.
טו,ו  ירשיעך פיך ולא-אני;    ושפתיך, יענו-בך.
טו,ז  הראישון אדם, תיוולד;    ולפני גבעות חוללת.
טו,ח  הבסוד אלוה תשמע;    ותגרע אליך חכמה.
טו,ט  מה-ידעת, ולא נדע;    תבין, ולא-עימנו הוא.
טו,י  גם-שב גם-ישיש בנו--    כביר מאביך ימים.
טו,יא  המעט ממך, תנחומות אל;    ודבר, לאט עימך.
טו,יב  מה-ייקחך ליבך;    ומה-ירזמון עיניך.
טו,יג  כי-תשיב אל-אל רוחך;    והוצאת מפיך מילין.
טו,יד  מה-אנוש כי-יזכה;    וכי-יצדק, ילוד אישה.
טו,טו  הן בקדושיו, לא יאמין;    ושמיים, לא-זכו בעיניו.
טו,טז  אף, כי-נתעב ונאלח;    איש-שותה כמים עוולה.
טו,יז  אחווך שמע-לי;    וזה-חזיתי, ואספרה.
טו,יח  אשר-חכמים יגידו;    ולא כיחדו, מאבותם.
טו,יט  להם לבדם, ניתנה הארץ;    ולא-עבר זר בתוכם.
טו,כ  כל-ימי רשע, הוא מתחולל;    ומספר שנים, נצפנו לעריץ.
טו,כא  קול-פחדים באוזניו;    בשלום, שודד יבואנו.
טו,כב  לא-יאמין שוב, מני-חושך;    וצפוי הוא אלי-חרב.
טו,כג  נודד הוא ללחם איה;    ידע, כי-נכון בידו יום-חושך.
טו,כד  יבעתוהו, צר ומצוקה;    תתקפהו, כמלך עתיד לכידור.
טו,כה  כי-נטה אל-אל ידו;    ואל-שדיי, יתגבר.
טו,כו  ירוץ אליו בצוואר;    בעבי, גבי מגיניו.
טו,כז  כי-כיסה פניו בחלבו;    ויעש פימה עלי-כסל.
טו,כח  וישכון, ערים נכחדות--בתים, לא-יישבו למו:    אשר התעתדו לגלים.
טו,כט  לא-יעשר, ולא-יקום חילו;    ולא-ייטה לארץ מנלם.
טו,ל  לא-יסור, מני-חושך--יונקתו, תייבש שלהבת;    ויסור, ברוח פיו.
טו,לא  אל-יאמן בשוא נתעה:    כי-שוא, תהיה תמורתו.
טו,לב  בלא-יומו, תימלא;    וכיפתו, לא רעננה.
טו,לג  יחמוס כגפן בסרו;    וישלך כזית, ניצתו.
טו,לד  כי-עדת חנף גלמוד;    ואש, אכלה אוהלי-שוחד.
טו,לה  הרה עמל, וילוד אוון;    ובטנם, תכין מרמה.
טז,א                  ויען איוב, ויאמר.
טז,ב  שמעתי כאלה רבות;    מנחמי עמל כולכם.
טז,ג  הקץ לדברי-רוח;    או מה-ימריצך, כי תענה.
טז,ד  גם, אנוכי--    ככם אדברה:
לו יש נפשכם, תחת נפשי--    אחבירה עליכם במילים;
ואניעה עליכם,    במו ראשי.
טז,ה  אאמצכם במו-פי;    וניד שפתיי יחשוך.
טז,ו  אם-אדברה, לא-ייחשך כאבי;    ואחדלה, מה-מני יהלוך.
טז,ז  אך-עתה הלאני;    השימות, כל-עדתי.
טז,ח  ותקמטני, לעד היה;    ויקם בי כחשי, בפניי יענה.
טז,ט  אפו טרף, וישטמני--חרק עליי בשיניו;    צרי, ילטוש עיניו לי.
טז,י  פערו עליי, בפיהם--בחרפה, הכו לחיי;    יחד, עליי יתמלאון.
טז,יא  יסגירני אל, אל עוויל;    ועל-ידי רשעים ירטני.
טז,יב  שליו הייתי, ויפרפרני--    ואחז בעורפי, ויפצפצני;
ויקימני לו,    למטרה.
טז,יג  יסובו עליי, רביו--    יפלח כליותיי, ולא יחמול;
ישפוך לארץ,    מררתי.
טז,יד  יפרצני פרץ, על-פני-פרץ;    ירוץ עליי כגיבור.
טז,טו  שק תפרתי, עלי גלדי;    ועוללתי בעפר קרני.
טז,טז  פניי חומרמרו, מני-בכי;    ועל עפעפיי צלמוות.
טז,יז  על, לא-חמס בכפיי;    ותפילתי זכה.
טז,יח  ארץ, אל-תכסי דמי;    ואל-יהי מקום, לזעקתי.
טז,יט  גם-עתה, הנה-בשמיים עדי;    ושהדי, במרומים.
טז,כ  מליציי ריעיי;    אל-אלוה, דלפה עיני.
טז,כא  ויוכח לגבר עם-אלוה;    ובן-אדם לריעהו.
טז,כב  כי-שנות מספר יאתיו;    ואורח לא-אשוב אהלוך.
יז,א  רוחי חובלה, ימיי נזעכו;    קברים לי.
יז,ב  אם-לא התולים, עימדי;    ובהמרותם, תלן עיני.
יז,ג  שימה-נא, עורבני עימך;    מי הוא, לידי ייתקע.
יז,ד  כי-ליבם, צפנת משכל;    על-כן, לא תרומם.
יז,ה  לחלק, יגיד ריעים;    ועיני בניו תכלינה.
יז,ו  והציגני, למשול עמים;    ותופת לפנים אהיה.
יז,ז  ותיכה מכעש עיני;    ויצוריי כצל כולם.
יז,ח  ישומו ישרים על-זאת;    ונקי, על-חנף יתעורר.
יז,ט  ויאחז צדיק דרכו;    וטהור-ידיים, יוסיף אומץ.
יז,י  ואולם--כולם תשובו, ובואו נא;    ולא-אמצא בכם חכם.
יז,יא  ימיי עברו, זימותיי ניתקו--    מורשי לבבי.
יז,יב  לילה, ליום ישימו;    אור, קרוב מפני-חושך.
יז,יג  אם-אקווה, שאול ביתי;    בחושך, ריפדתי יצועיי.
יז,יד  לשחת קראתי, אבי אתה;    אימי ואחותי, לרימה.
יז,טו  ואיה, איפוא תקוותי;    ותקוותי, מי ישורנה.
יז,טז  בדי שאול תרדנה;    אם-יחד על-עפר נחת.
יח,א                  ויען, בלדד השוחי; ויאמר.
יח,ב  עד-אנה, תשימון קנצי למילין;    תבינו, ואחר נדבר.
יח,ג  מדוע, נחשבנו כבהמה;    נטמינו, בעיניכם.
יח,ד  טורף נפשו, באפו:    הלמענך, תיעזב ארץ; ויעתק-צור, ממקומו.
יח,ה  גם אור רשעים ידעך;    ולא-ייגה, שביב אישו.
יח,ו  אור, חשך באוהלו;    ונרו, עליו ידעך.
יח,ז  ייצרו, צעדי אונו;    ותשליכהו עצתו.
יח,ח  כי-שולח ברשת ברגליו;    ועל-שבכה, יתהלך.
יח,ט  יאחז בעקב פח;    יחזק עליו צמים.
יח,י  טמון בארץ חבלו;    ומלכודתו, עלי נתיב.
יח,יא  סביב, ביעתוהו בלהות;    והפיצוהו לרגליו.
יח,יב  יהי-רעב אונו;    ואיד, נכון לצלעו.
יח,יג  יאכל, בדי עורו;    יאכל בדיו, בכור מוות.
יח,יד  יינתק מאוהלו, מבטחו;    ותצעידהו, למלך בלהות.
יח,טו  תשכון באוהלו, מבלילו;    יזורה על-נווהו גופרית.
יח,טז  מתחת, שורשיו ייבשו;    וממעל, יימל קצירו.
יח,יז  זכרו-אבד, מני-ארץ;    ולא-שם לו, על-פני-חוץ.
יח,יח  יהדפוהו, מאור אל-חושך;    ומתבל ינידוהו.
יח,יט  לא נין לו ולא-נכד בעמו;    ואין שריד, במגוריו.
יח,כ  על-יומו, נשמו אחרונים;    וקדמונים, אחזו שער.
יח,כא  אך-אלה, משכנות עוול;    וזה, מקום לא-ידע-אל.
יט,א                  ויען איוב, ויאמר.
יט,ב  עד-אנה, תוגיון נפשי;    ותדכאונני במילים.
יט,ג  זה עשר פעמים, תכלימוני;    לא-תבושו, תהכרו-לי.
יט,ד  ואף-אומנם שגיתי;    איתי, תלין משוגתי.
יט,ה  אם-אומנם, עליי תגדילו;    ותוכיחו עליי, חרפתי.
יט,ו  דעו-איפוא, כי-אלוה עיוותני;    ומצודו, עליי הקיף.
יט,ז  הן אצעק חמס, ולא איענה;    אשווע, ואין משפט.
יט,ח  אורחי גדר, ולא אעבור;    ועל נתיבותיי, חושך ישים.
יט,ט  כבודי, מעליי הפשיט;    ויסר, עטרת ראשי.
יט,י  ייתצני סביב, ואלך;    ויסע כעץ, תקוותי.
יט,יא  ויחר עליי אפו;    ויחשבני לו כצריו.
יט,יב  יחד, יבואו גדודיו--ויסולו עליי דרכם;    ויחנו סביב לאוהלי.
יט,יג  אחיי, מעליי הרחיק;    ויודעיי, אך-זרו ממני.
יט,יד  חדלו קרוביי;    ומיודעיי שכחוני.
יט,טו  גרי ביתי ואמהותיי, לזר תחשבוני;    נוכרי, הייתי בעיניהם.
יט,טז  לעבדי קראתי, ולא יענה;    במו-פי, אתחנן-לו.
יט,יז  רוחי, זרה לאשתי;    וחנותי, לבני בטני.
יט,יח  גם-עווילים, מאסו בי;    אקומה, וידברו-בי.
יט,יט  תעבוני, כל-מתי סודי;    וזה-אהבתי, נהפכו-בי.
יט,כ  בעורי ובבשרי, דבקה עצמי;    ואתמלטה, בעור שיניי.
יט,כא  חונוני חונוני אתם ריעיי:    כי יד-אלוה, נגעה בי.
יט,כב  למה, תרדפוני כמו-אל;    ומבשרי, לא תשבעו.
יט,כג  מי-ייתן איפוא, וייכתבון מיליי:    מי-ייתן בספר ויוחקו.
יט,כד  בעט-ברזל ועופרת--    לעד, בצור ייחצבון.
יט,כה  ואני ידעתי, גואלי חי;    ואחרון, על-עפר יקום.
יט,כו  ואחר עורי, ניקפו-זאת;    ומבשרי, אחזה אלוה.
יט,כז  אשר אני, אחזה-לי--ועיניי ראו ולא-זר:    כלו כליותיי בחיקי.
יט,כח  כי תאמרו, מה-נרדוף-לו;    ושורש דבר, נמצא-בי.
יט,כט  גורו לכם, מפני-חרב--כי-חמה, עוונות חרב:    למען תדעון שדון.
כ,א                  ויען, צופר הנעמתי; ויאמר.
כ,ב  לכן, שעיפיי ישיבוני;    ובעבור, חושי בי.
כ,ג  מוסר כלימתי אשמע;    ורוח, מבינתי יענני.
כ,ד  הזאת ידעת, מני-עד;    מני שים אדם עלי-ארץ.
כ,ה  כי רננת רשעים, מקרוב;    ושמחת חנף עדי-רגע.
כ,ו  אם-יעלה לשמיים שיאו;    וראשו, לעב יגיע.
כ,ז  כגללו, לנצח יאבד;    רואיו, יאמרו איו.
כ,ח  כחלום יעוף, ולא ימצאוהו;    ויודד, כחזיון לילה.
כ,ט  עין שזפתו, ולא תוסיף;    ולא-עוד, תשורנו מקומו.
כ,י  בניו, ירצו דלים;    וידיו, תשבנה אונו.
כ,יא  עצמותיו, מלאו עלומיו;    ועימו, על-עפר תשכב.
כ,יב  אם-תמתיק בפיו רעה--    יכחידנה, תחת לשונו.
כ,יג  יחמול עליה, ולא יעזבנה;    וימנענה, בתוך חיכו.
כ,יד  לחמו, במעיו נהפך;    מרורת פתנים בקרבו.
כ,טו  חיל בלע, ויקיאנו;    מבטנו, יורישנו אל.
כ,טז  ראש-פתנים יינק;    תהרגהו, לשון אפעה.
כ,יז  אל-ירא בפלגות--    נהרי נחלי, דבש וחמאה.
כ,יח  משיב יגע, ולא יבלע;    כחיל תמורתו, ולא יעלוס.
כ,יט  כי-ריצץ, עזב דלים;    בית גזל, ולא יבנהו.
כ,כ  כי, לא-ידע שליו בבטנו;    בחמודו, לא ימלט.
כ,כא  אין-שריד לאוכלו;    על-כן, לא-יחיל טובו.
כ,כב  במלאות שפקו, יצר לו;    כל-יד עמל תבואנו.
כ,כג  יהי, למלא בטנו--ישלח-בו, חרון אפו;    וימטר עלימו, בלחומו.
כ,כד  יברח, מנשק ברזל;    תחלפהו, קשת נחושה.
כ,כה  שלף, וייצא מגווה:    וברק, ממרורתו יהלוך; עליו אימים.
כ,כו  כל-חושך,    טמון לצפוניו:
תאוכלהו, אש לא-נופח;    יירע שריד באוהלו.
כ,כז  יגלו שמיים עוונו;    וארץ, מתקוממה לו.
כ,כח  ייגל, יבול ביתו;    ניגרות, ביום אפו.
כ,כט  זה, חלק-אדם רשע--מאלוהים;    ונחלת אמרו מאל.
כא,א                  ויען איוב, ויאמר.
כא,ב  שמעו שמוע, מילתי;    ותהי-זאת, תנחומותיכם.
כא,ג  שאוני, ואנוכי אדבר;    ואחר דברי תלעיג.
כא,ד  האנוכי, לאדם שיחי;    ואם-מדוע, לא-תקצר רוחי.
כא,ה  פנו-אליי והשמו;    ושימו יד על-פה.
כא,ו  ואם-זכרתי ונבהלתי;    ואחז בשרי, פלצות.
כא,ז  מדוע, רשעים יחיו;    עתקו, גם-גברו חיל.
כא,ח  זרעם נכון לפניהם עימם;    וצאצאיהם, לעיניהם.
כא,ט  בתיהם שלום מפחד;    ולא שבט אלוה עליהם.
כא,י  שורו עיבר, ולא יגעיל;    תפלט פרתו, ולא תשכל.
כא,יא  ישלחו כצאן, עוויליהם;    וילדיהם, ירקדון.
כא,יב  ישאו, כתוף וכינור;    וישמחו, לקול עוגב.
כא,יג  יכלו בטוב ימיהם;    וברגע, שאול ייחתו.
כא,יד  ויאמרו לאל, סור ממנו;    ודעת דרכיך, לא חפצנו.
כא,טו  מה-שדיי כי-נעבדנו;    ומה-נועיל, כי נפגע-בו.
כא,טז  הן לא בידם טובם;    עצת רשעים, רחקה מני.
כא,יז  כמה, נר-רשעים ידעך--    ויבוא עלימו אידם;
חבלים,    יחלק באפו.
כא,יח  יהיו, כתבן לפני-רוח;    וכמוץ, גנבתו סופה.
כא,יט  אלוה, יצפון-לבניו אונו;    ישלם אליו ויידע.
כא,כ  יראו עיניו כידו;    ומחמת שדיי ישתה.
כא,כא  כי מה-חפצו בביתו אחריו;    ומספר חודשיו חוצצו.
כא,כב  הלאל ילמד-דעת;    והוא, רמים ישפוט.
כא,כג  זה--ימות, בעצם תומו;    כולו, שלאנן ושליו.
כא,כד  עטיניו, מלאו חלב;    ומוח עצמותיו ישוקה.
כא,כה  וזה--ימות, בנפש מרה;    ולא-אכל, בטובה.
כא,כו  יחד, על-עפר ישכבו;    ורימה, תכסה עליהם.
כא,כז  הן ידעתי, מחשבותיכם;    ומזימות, עליי תחמוסו.
כא,כח  כי תאמרו, איה בית-נדיב;    ואיה, אוהל משכנות רשעים.
כא,כט  הלוא שאלתם, עוברי דרך;    ואותותם, לא תנכרו.
כא,ל  כי ליום איד, ייחשך רע;    ליום עברות יובלו.
כא,לא  מי-יגיד על-פניו דרכו;    והוא-עשה, מי ישלם-לו.
כא,לב  והוא, לקברות יובל;    ועל-גדיש ישקוד.
כא,לג  מתקו-לו, רגבי-נחל:    ואחריו, כל-אדם ימשוך; ולפניו, אין מספר.
כא,לד  ואיך, תנחמוני הבל;    ותשובותיכם, נשאר-מעל.
כב,א                  ויען, אליפז התימני; ויאמר.
כב,ב  הלאל יסכון-גבר--    כי-יסכון עלימו משכיל.
כב,ג  החפץ לשדיי, כי תצדק;    ואם-בצע, כי-תתם דרכיך.
כב,ד  המיראתך יוכיחך;    יבוא עימך, במשפט.
כב,ה  הלוא רעתך רבה;    ואין-קץ, לעוונותיך.
כב,ו  כי-תחבול אחיך חינם;    ובגדי ערומים תפשיט.
כב,ז  לא-מים, עייף תשקה;    ומרעב, תמנע-לחם.
כב,ח  ואיש זרוע, לו הארץ;    ונשוא פנים, יישב בה.
כב,ט  אלמנות, שילחת ריקם;    וזרועות יתומים ידוכא.
כב,י  על-כן, סביבותיך פחים;    ויבהלך, פחד פתאום.
כב,יא  או-חושך לא-תראה;    ושפעת-מים תכסך.
כב,יב  הלוא-אלוה, גובה שמיים;    וראה ראש כוכבים כי-רמו.
כב,יג  ואמרת, מה-ידע אל;    הבעד ערפל ישפוט.
כב,יד  עבים סתר-לו, ולא יראה;    וחוג שמיים, יתהלך.
כב,טו  האורח עולם תשמור--    אשר דרכו מתי-אוון.
כב,טז  אשר-קומטו ולא-עת;    נהר, יוצק יסודם.
כב,יז  האומרים לאל, סור ממנו;    ומה-יפעל שדיי למו.
כב,יח  והוא מילא בתיהם טוב;    ועצת רשעים, רחקה מני.
כב,יט  יראו צדיקים וישמחו;    ונקי, ילעג-למו.
כב,כ  אם-לא נכחד קימנו;    ויתרם, אכלה אש.
כב,כא  הסכן-נא עימו ושלם;    בהם, תבואתך טובה.
כב,כב  קח-נא מפיו תורה;    ושים אמריו, בלבבך.
כב,כג  אם-תשוב עד-שדיי, תיבנה;    תרחיק עוולה, מאוהלך.
כב,כד  ושית-על-עפר בצר;    וכצור נחלים אופיר.
כב,כה  והיה שדיי בצריך;    וכסף תועפות לך.
כב,כו  כי-אז, על-שדיי תתענג;    ותישא אל-אלוה פניך.
כב,כז  תעתיר אליו, וישמעך;    ונדריך תשלם.
כב,כח  ותגזר-אומר, ויקם לך;    ועל-דרכיך, נגה אור.
כב,כט  כי-השפילו, ותאמר גווה;    ושח עיניים יושיע.
כב,ל  ימלט אי-נקי;    ונמלט, בבור כפיך.
כג,א                  ויען איוב, ויאמר.
כג,ב  גם-היום, מרי שיחי;    ידי, כבדה על-אנחתי.
כג,ג  מי-ייתן ידעתי, ואמצאהו;    אבוא, עד-תכונתו.
כג,ד  אערכה לפניו משפט;    ופי, אמלא תוכחות.
כג,ה  אדעה, מילים יענני;    ואבינה, מה-יאמר לי.
כג,ו  הברוב-כוח, יריב עימדי;    לא אך-הוא, ישים בי.
כג,ז  שם--ישר, נוכח עימו;    ואפלטה לנצח, משופטי.
כג,ח  הן קדם אהלוך ואיננו;    ואחור, ולא-אבין לו.
כג,ט  שמאל בעשותו, ולא-אחז;    יעטוף ימין, ולא אראה.
כג,י  כי-ידע, דרך עימדי;    בחנני, כזהב אצא.
כג,יא  באשורו, אחזה רגלי;    דרכו שמרתי ולא-אט.
כג,יב  מצות שפתיו, ולא אמיש;    מחוקי, צפנתי אמרי-פיו.
כג,יג  והוא באחד, ומי ישיבנו;    ונפשו איוותה ויעש.
כג,יד  כי, ישלים חוקי;    וכהנה רבות עימו.
כג,טו  על-כן, מפניו איבהל;    אתבונן, ואפחד ממנו.
כג,טז  ואל, הרך ליבי;    ושדיי, הבהילני.
כג,יז  כי-לא נצמתי, מפני-חושך;    ומפניי, כיסה-אופל.
כד,א  מדוע--משדיי, לא-נצפנו עיתים;    ויודעיו, לא-חזו ימיו.
כד,ב  גבולות ישיגו;    עדר גזלו, וירעו.
כד,ג  חמור יתומים ינהגו;    יחבלו, שור אלמנה.
כד,ד  יטו אביונים מדרך;    יחד חובאו, עניי-ארץ.
כד,ה  הן פראים, במדבר--    יצאו בפועלם, משחרי לטרף;
ערבה לו לחם,    לנערים.
כד,ו  בשדה, בלילו יקצורו;    וכרם רשע ילקשו.
כד,ז  ערום ילינו, מבלי לבוש;    ואין כסות, בקרה.
כד,ח  מזרם הרים ירטבו;    ומבלי מחסה, חיבקו-צור.
כד,ט  יגזלו, משוד יתום;    ועל-עני יחבולו.
כד,י  ערום הילכו, בלי לבוש;    ורעבים, נשאו עומר.
כד,יא  בין-שורותם יצהירו;    יקבים דרכו, ויצמאו.
כד,יב  מעיר מתים, ינאקו--    ונפש-חללים תשווע:
ואלוה,    לא-ישים תפלה.
כד,יג  המה, היו--במורדי-אור:    לא-הכירו דרכיו; ולא ישבו, בנתיבותיו.
כד,יד  לאור, יקום רוצח--יקטול-עני ואביון;    ובלילה, יהי כגנב.
כד,טו  ועין נואף, שמרה נשף לאמור--    לא-תשורני עין;
וסתר פנים    ישים.
כד,טז  חתר בחושך, בתים:    יומם חיתמו-למו; לא-ידעו אור.
כד,יז  כי יחדיו, בוקר למו צלמוות;    כי-יכיר, בלהות צלמוות.
כד,יח  קל-הוא, על-פני-מים--    תקולל חלקתם בארץ;
לא-יפנה,    דרך כרמים.
כד,יט  צייה גם-חום, יגזלו מימי-שלג;    שאול חטאו.
כד,כ  ישכחהו רחם, מתקו רימה--    עוד לא-ייזכר;
ותישבר כעץ    עוולה.
כד,כא  רועה עקרה, לא תלד;    ואלמנה, לא ייטיב.
כד,כב  ומשך אבירים בכוחו;    יקום, ולא-יאמין בחיין.
כד,כג  ייתן-לו לבטח, ויישען;    ועיניהו, על-דרכיהם.
כד,כד  רומו מעט, ואיננו,    והומכו, ככול ייקפצון;
וכראש שיבולת    יימלו.
כד,כה  ואם-לא איפוא, מי יכזיבני;    וישם לאל, מילתי.
כה,א                  ויען, בלדד השוחי; ויאמר.
כה,ב  המשל ופחד עימו;    עושה שלום, במרומיו.
כה,ג  היש מספר, לגדודיו;    ועל-מי, לא-יקום אורהו.
כה,ד  ומה-יצדק אנוש עם-אל;    ומה-יזכה, ילוד אישה.
כה,ה  הן עד-ירח, ולא יאהיל;    וכוכבים, לא-זכו בעיניו.
כה,ו  אף, כי-אנוש רימה;    ובן-אדם, תולעה.
כו,א                  ויען איוב, ויאמר.
כו,ב  מה-עזרת, ללא-כוח;    הושעת, זרוע לא-עוז.
כו,ג  מה-יעצת, ללא חכמה;    ותושייה, לרוב הודעת.
כו,ד  את-מי, הגדת מילין;    ונשמת-מי, יצאה ממך.
כו,ה  הרפאים יחוללו--    מתחת מים, ושוכניהם.
כו,ו  ערום שאול נגדו;    ואין כסות, לאבדון.
כו,ז  נוטה צפון על-תוהו;    תולה ארץ, על-בלי-מה.
כו,ח  צורר-מים בעביו;    ולא-נבקע ענן תחתם.
כו,ט  מאחז פני-כיסה;    פרשז עליו עננו.
כו,י  חוק-חג, על-פני-מים--    עד-תכלית אור עם-חושך.
כו,יא  עמודי שמיים ירופפו;    ויתמהו, מגערתו.
כו,יב  בכוחו, רגע הים;    ובתבונתו, מחץ רהב.
כו,יג  ברוחו, שמיים שפרה;    חוללה ידו, נחש בריח.
כו,יד  הן-אלה, קצות דרכיו--    ומה-שמץ דבר, נשמע-בו;
ורעם גבורותיו,    מי יתבונן.
כז,א                  ויוסף איוב, שאת משלו; ויאמר.
כז,ב  חי-אל, הסיר משפטי;    ושדיי, המר נפשי.
כז,ג  כי-כל-עוד נשמתי בי;    ורוח אלוה באפי.
כז,ד  אם-תדברנה שפתיי עוולה;    ולשוני, אם-יהגה רמייה.
כז,ה  חלילה לי,    אם-אצדיק אתכם:
עד-אגווע--    לא-אסיר תומתי ממני.
כז,ו  בצדקתי החזקתי, ולא ארפהא;    לא-יחרף לבבי, מימיי.
כז,ז  יהי כרשע, אויבי;    ומתקוממי כעוול.
כז,ח  כי מה-תקוות חנף, כי יבצע;    כי יישל אלוה נפשו.
כז,ט  הצעקתו, ישמע אל--    כי-תבוא עליו צרה.
כז,י  אם-על-שדיי יתענג;    יקרא אלוה בכל-עת.
כז,יא  אורה אתכם ביד-אל;    אשר עם-שדיי, לא אכחד.
כז,יב  הן-אתם כולכם חזיתם;    ולמה-זה, הבל תהבלו.
כז,יג  זה, חלק-אדם רשע עם-אל;    ונחלת עריצים, משדיי ייקחו.
כז,יד  אם-ירבו בניו למו-חרב;    וצאצאיו, לא ישבעו-לחם.
כז,טו  שרידיו, במוות ייקברו;    ואלמנותיו, לא תבכינה.
כז,טז  אם-יצבור כעפר כסף;    וכחומר, יכין מלבוש.
כז,יז  יכין, וצדיק ילבש;    וכסף, נקי יחלוק.
כז,יח  בנה כעש ביתו;    וכסוכה, עשה נוצר.
כז,יט  עשיר ישכב, ולא ייאסף;    עיניו פקח ואיננו.
כז,כ  תשיגהו כמים, בלהות;    לילה, גנבתו סופה.
כז,כא  יישאהו קדים וילך;    וישערהו, ממקומו.
כז,כב  וישלך עליו, ולא יחמול;    מידו, ברוח יברח.
כז,כג  ישפוק עלימו כפימו;    וישרוק עליו, ממקומו.
כח,א  כי יש לכסף מוצא;    ומקום, לזהב יזוקו.
כח,ב  ברזל, מעפר יוקח;    ואבן, יצוק נחושה.
כח,ג  קץ, שם לחושך, ולכל-תכלית, הוא חוקר:    אבן אופל וצלמוות.
כח,ד  פרץ נחל, מעם-גר--הנשכחים מני-רגל;    דלו מאנוש נעו.
כח,ה  ארץ--ממנה ייצא-לחם;    ותחתיה, נהפך כמו-אש.
כח,ו  מקום-ספיר אבניה;    ועפרות זהב לו.
כח,ז  נתיב, לא-ידעו עיט;    ולא שזפתו, עין איה.
כח,ח  לא-הדריכוהו בני-שחץ;    לא-עדה עליו שחל.
כח,ט  בחלמיש, שלח ידו;    הפך משורש הרים.
כח,י  בצורות, יאורים ביקע;    וכל-יקר, ראתה עינו.
כח,יא  מבכי, נהרות חיבש;    ותעלומה, יוציא אור.

כח,יב  והחכמה, מאיין תימצא;    ואי זה, מקום בינה.
כח,יג  לא-ידע אנוש ערכה;    ולא תימצא, בארץ החיים.
כח,יד  תהום אמר, לא בי-היא;    וים אמר, אין עימדי.
כח,טו  לא-יותן סגור תחתיה;    ולא יישקל, כסף מחירה.
כח,טז  לא-תסולה, בכתם אופיר;    בשוהם יקר וספיר.
כח,יז  לא-יערכנה זהב, וזכוכית;    ותמורתה כלי-פז.
כח,יח  ראמות וגביש, לא ייזכר;    ומשך חכמה, מפנינים.
כח,יט  לא-יערכנה, פטדת-כוש;    בכתם טהור, לא תסולה.
כח,כ  והחכמה, מאיין תבוא;    ואי זה, מקום בינה.
כח,כא  ונעלמה, מעיני כל-חי;    ומעוף השמיים נסתרה.
כח,כב  אבדון ומוות, אמרו;    באוזנינו, שמענו שמעה.
כח,כג  אלוהים, הבין דרכה;    והוא, ידע את-מקומה.
כח,כד  כי-הוא, לקצות-הארץ יביט;    תחת כל-השמיים יראה.
כח,כה  לעשות לרוח משקל;    ומים, תיכן במידה.
כח,כו  בעשותו למטר חוק;    ודרך, לחזיז קולות.
כח,כז  אז ראה, ויספרה;    הכינה, וגם-חקרה.
כח,כח  ויאמר, לאדם--הן יראת אדוניי, היא חכמה;    וסור מרע בינה.
כט,א                  ויוסף איוב, שאת משלו; ויאמר.
כט,ב  מי-ייתנני כירחי-קדם;    כימי, אלוה ישמרני.
כט,ג  בהילו נרו, עלי ראשי;    לאורו, אלך חושך.
כט,ד  כאשר הייתי, בימי חורפי;    בסוד אלוה, עלי אוהלי.
כט,ה  בעוד שדיי, עימדי;    סביבותיי נעריי.
כט,ו  ברחוץ הליכיי בחמה;    וצור יצוק עימדי, פלגי-שמן.
כט,ז  בצאתי שער עלי-קרת;    ברחוב, אכין מושבי.
כט,ח  ראוני נערים ונחבאו;    וישישים, קמו עמדו.
כט,ט  שרים, עצרו במילים;    וכף, ישימו לפיהם.
כט,י  קול-נגידים נחבאו;    ולשונם, לחיכם דבקה.
כט,יא  כי אוזן שמעה, ותאשרני;    ועין ראתה, ותעידני.
כט,יב  כי-אמלט, עני משווע;    ויתום, ולא-עוזר לו.
כט,יג  ברכת אובד, עליי תבוא;    ולב אלמנה ארנין.
כט,יד  צדק לבשתי, וילבשני;    כמעיל וצניף, משפטי.
כט,טו  עיניים הייתי, לעיוור;    ורגליים לפיסח אני.
כט,טז  אב אנוכי, לאביונים;    וריב לא-ידעתי אחקרהו.
כט,יז  ואשברה, מתלעות עוול;    ומשיניו, אשליך טרף.
כט,יח  ואומר, עם-קיני אגווע;    וכחול, ארבה ימים.
כט,יט  שורשי פתוח אלי-מים;    וטל, ילין בקצירי.
כט,כ  כבודי, חדש עימדי;    וקשתי, בידי תחליף.
כט,כא  לי-שמעו וייחלו;    ויידמו, למו עצתי.
כט,כב  אחרי דברי, לא ישנו;    ועלימו, תיטוף מילתי.
כט,כג  וייחלו כמטר לי;    ופיהם, פערו למלקוש.
כט,כד  אשחק אליהם, לא יאמינו;    ואור פניי, לא יפילון.
כט,כה  אבחר דרכם,    ואשב ראש:
ואשכון, כמלך בגדוד;    כאשר אבילים ינחם.
ל,א  ועתה, שחקו עליי--    צעירים ממני, לימים:
אשר-מאסתי אבותם--    לשית, עם-כלבי צאני.
ל,ב  גם-כוח ידיהם, למה לי;    עלימו, אבד כלח.
ל,ג  בחסר ובכפן, גלמוד:    העורקים צייה--אמש, שואה ומשואה.
ל,ד  הקוטפים מלוח עלי-שיח;    ושורש רתמים לחמם.
ל,ה  מן-גו יגורשו;    יריעו עלימו, כגנב.
ל,ו  בערוץ נחלים לשכון;    חורי עפר וכפים.
ל,ז  בין-שיחים ינהקו;    תחת חרול יסופחו.
ל,ח  בני-נבל, גם-בני בלי-שם--    ניכאו, מן-הארץ.
ל,ט  ועתה, נגינתם הייתי;    ואהי להם למילה.
ל,י  תיעבוני, רחקו מני;    ומפניי, לא-חשכו רוק.
ל,יא  כי-יתרי פיתח, ויענני;    ורסן, מפניי שילחו.
ל,יב  על-ימין, פרחח יקומו:    רגליי שילחו; ויסולו עליי, אורחות אידם.
ל,יג  נתסו, נתיבתי:    להוותי יועילו; לא עוזר למו.
ל,יד  כפרץ רחב יאתיו;    תחת שואה, התגלגלו.
ל,טו  הוהפך עליי,    בלהות:
תרדוף כרוח, נדיבתי;    וכעב, עברה ישועתי.
ל,טז  ועתה--עליי, תשתפך נפשי;    יאחזוני ימי-עוני.
ל,יז  לילה--עצמיי, ניקר מעליי;    ועורקיי, לא ישכבון.
ל,יח  ברוב-כוח, יתחפש לבושי;    כפי כותונתי יאזרני.
ל,יט  הורני לחומר;    ואתמשל, כעפר ואפר.
ל,כ  אשווע אליך, ולא תענני;    עמדתי, ותתבונן בי.
ל,כא  תיהפך לאכזר לי;    בעוצם ידך תשטמני.
ל,כב  תישאני אל-רוח, תרכיבני;    ותמוגגני, תושייה.
ל,כג  כי-ידעתי, מוות תשיבני;    ובית מועד לכל-חי.
ל,כד  אך לא-בעי, ישלח-יד;    אם-בפידו, להן שוע.
ל,כה  אם-לא בכיתי, לקשה-יום;    עגמה נפשי, לאביון.
ל,כו  כי טוב קיוויתי, ויבוא רע;    ואייחלה לאור, ויבוא אופל.
ל,כז  מעיי רותחו ולא-דמו;    קידמוני ימי-עוני.
ל,כח  קודר הילכתי, בלא חמה;    קמתי בקהל אשווע.
ל,כט  אח, הייתי לתנים;    וריע, לבנות יענה.
ל,ל  עורי, שחר מעליי;    ועצמי-חרה, מני-חורב.
ל,לא  ויהי לאבל, כינורי;    ועוגבי, לקול בוכים.
לא,א  ברית, כרתי לעיניי;    ומה אתבונן, על-בתולה.
לא,ב  ומה, חלק אלוה ממעל;    ונחלת שדיי, ממרומים.
לא,ג  הלוא-איד לעוול;    ונכר, לפועלי אוון.
לא,ד  הלוא-הוא, יראה דרכיי;    וכל-צעדיי יספור.
לא,ה  אם-הלכתי עם-שוא;    ותחש על-מרמה רגלי.
לא,ו  ישקלני במאזני-צדק;    ויידע אלוה, תומתי.
לא,ז  אם תיטה אשורי,    מני הדרך:
ואחר עיניי, הלך ליבי;    ובכפיי, דבק מאום.
לא,ח  אזרעה, ואחר יאכל;    וצאצאיי ישורשו.
לא,ט  אם-נפתה ליבי, על-אישה;    ועל-פתח ריעי ארבתי.
לא,י  תטחן לאחר אשתי;    ועליה, יכרעון אחרין.
לא,יא  כי-היא זימה;    והוא, עוון פלילים.
לא,יב  כי אש היא, עד-אבדון תאכל;    ובכל-תבואתי תשרש.
לא,יג  אם-אמאס--משפט עבדי, ואמתי:    בריבם, עימדי.
לא,יד  ומה אעשה, כי-יקום אל;    וכי-יפקוד, מה אשיבנו.
לא,טו  הלוא-בבטן, עושני עשהו;    ויכוננו, ברחם אחד.
לא,טז  אם-אמנע, מחפץ דלים;    ועיני אלמנה אכלה.
לא,יז  ואוכל פיתי לבדי;    ולא-אכל יתום ממנה.
לא,יח  כי מנעוריי, גדלני כאב;    ומבטן אימי אנחנה.
לא,יט  אם-אראה אובד, מבלי לבוש;    ואין כסות, לאביון.
לא,כ  אם-לא בירכוני חלציו;    ומגז כבשיי, יתחמם.
לא,כא  אם-הניפותי על-יתום ידי:    כי-אראה בשער, עזרתי.
לא,כב  כתפי, משכמה תיפול;    ואזרועי, מקנה תישבר.
לא,כג  כי פחד אליי, איד אל;    ומשאתו, לא אוכל.
לא,כד  אם-שמתי זהב כסלי;    ולכתם, אמרתי מבטחי.
לא,כה  אם-אשמח, כי-רב חילי;    וכי-כביר, מצאה ידי.
לא,כו  אם-אראה אור, כי יהל;    וירח, יקר הולך.
לא,כז  ויפת בסתר ליבי;    ותישק ידי לפי.
לא,כח  גם-הוא, עוון פלילי:    כי-כיחשתי לאל ממעל.
לא,כט  אם-אשמח, בפיד משנאי;    והתעוררתי, כי-מצאו רע.
לא,ל  ולא-נתתי לחטוא חיכי--    לשאול באלה נפשו.
לא,לא  אם-לא אמרו, מתי אוהלי;    מי-ייתן מבשרו, לא נשבע.
לא,לב  בחוץ, לא-ילין גר;    דלתיי, לאורח אפתח.
לא,לג  אם-כיסיתי כאדם פשעיי--    לטמון בחובי עווני.
לא,לד  כי אערוץ, המון רבה--    ובוז-משפחות יחיתני;
ואדום,    לא-אצא פתח.
לא,לה  מי ייתן-לי, שומע לי--    הן-תווי, שדיי יענני;
וספר כתב,    איש ריבי.
לא,לו  אם-לא על-שכמי, אשאנו;    אענדנו עטרות לי.
לא,לז  מספר צעדיי, אגידנו;    כמו-נגיד, אקרבנו.
לא,לח  אם-עליי, אדמתי תזעק;    ויחד, תלמיה יבכיון.
לא,לט  אם-כוחה, אכלתי בלי-כסף;    ונפש בעליה הפחתי.
לא,מ  תחת חיטה, ייצא חוח--ותחת-שעורה בואשה:    תמו, דברי איוב.

לב,א  וישבתו, שלושת האנשים האלה--    מענות את-איוב:
כי הוא צדיק    בעיניו.

לב,ב  וייחר אף, אליהוא בן-ברכאל הבוזי--    ממשפחת-רם:
באיוב, חרה אפו--    על-צדקו נפשו, מאלוהים.
לב,ג  ובשלושת ריעיו,    חרה אפו:
על אשר לא-מצאו מענה--    וירשיעו, את-איוב.
לב,ד  ואליהוא--חיכה את-איוב, בדברים:    כי זקנים-המה ממנו לימים.
לב,ה  וירא אליהוא--כי אין מענה, בפי שלושת האנשים;    וייחר אפו.

לב,ו  ויען, אליהוא בן ברכאל הבוזי--    ויאמר:
צעיר אני לימים,    ואתם ישישים;
על-כן זחלתי ואירא,    מחוות דעי אתכם.
לב,ז  אמרתי, ימים ידברו;    ורוב שנים, יודיעו חכמה.
לב,ח  אכן, רוח-היא באנוש;    ונשמת שדיי תבינם.
לב,ט  לא-רבים יחכמו;    וזקנים, יבינו משפט.
לב,י  לכן אמרתי, שמעה-לי;    אחווה דעי אף-אני.
לב,יא  הן הוחלתי, לדבריכם--אזין, עד-תבונותיכם:    עד-תחקרון מילין.
לב,יב  ועדיכם, אתבונן:    והנה אין לאיוב מוכיח--עונה אמריו מכם.
לב,יג  פן-תאמרו, מצאנו חכמה;    אל יידפנו לא-איש.
לב,יד  ולא-ערך אליי מילין;    ובאמריכם, לא אשיבנו.
לב,טו  חתו, לא-ענו עוד;    העתיקו מהם מילים.
לב,טז  והוחלתי, כי-לא ידברו:    כי עמדו, לא-ענו עוד.
לב,יז  אענה אף-אני חלקי;    אחווה דעי אף-אני.
לב,יח  כי, מלאתי מילים;    הציקתני, רוח בטני.
לב,יט  הנה-בטני--כיין לא-ייפתח;    כאובות חדשים, ייבקע.
לב,כ  אדברה וירווח-לי;    אפתח שפתיי ואענה.
לב,כא  אל-נא, אשא פני-איש;    ואל-אדם, לא אכנה.
לב,כב  כי לא ידעתי אכנה;    כמעט, יישאני עושני.
לג,א  ואולם--שמע-נא איוב מיליי;    וכל-דבריי האזינה.
לג,ב  הנה-נא, פתחתי פי;    דיברה לשוני בחיכי.
לג,ג  יושר-ליבי אמריי;    ודעת שפתיי, ברור מיללו.
לג,ד  רוח-אל עשתני;    ונשמת שדיי תחייני.
לג,ה  אם-תוכל השיבני;    ערכה לפניי, התייצבה.
לג,ו  הן-אני כפיך לאל;    מחומר, קורצתי גם-אני.
לג,ז  הנה אימתי, לא תבעתך;    ואכפי, עליך לא-יכבד.
לג,ח  אך, אמרת באוזניי;    וקול מילין אשמע.
לג,ט  זך אני, בלי-פשע:    חף אנוכי; ולא עוון לי.
לג,י  הן תנואות, עליי ימצא;    יחשבני לאויב לו.
לג,יא  ישם בסד רגליי;    ישמור, כל-אורחותיי.
לג,יב  הן-זאת לא-צדקת אענך:    כי-ירבה אלוה, מאנוש.
לג,יג  מדוע, אליו ריבות:    כי כל-דבריו, לא יענה.
לג,יד  כי-באחת ידבר-אל;    ובשתיים, לא ישורנה.
לג,טו  בחלום, חזיון לילה--בנפול תרדמה, על-אנשים;    בתנומות, עלי משכב.
לג,טז  אז יגלה, אוזן אנשים;    ובמוסרם יחתום.
לג,יז  להסיר, אדם מעשה;    וגווה מגבר יכסה.
לג,יח  יחשוך נפשו, מני-שחת;    וחיתו, מעבור בשלח.
לג,יט  והוכח במכאוב, על-משכבו;    ורוב עצמיו איתן.
לג,כ  וזיהמתו חיתו לחם;    ונפשו, מאכל תאווה.
לג,כא  ייכל בשרו מרואי;    ושופו עצמותיו, לא רואו.
לג,כב  ותקרב לשחת נפשו;    וחיתו, לממיתים.
לג,כג  אם-יש עליו, מלאך--מליץ, אחד מני-אלף:    להגיד לאדם יושרו.
לג,כד  ויחוננו--ויאמר, פדעהו מרדת שחת;    מצאתי כופר.
לג,כה  רוטפש בשרו מנוער;    ישוב, לימי עלומיו.
לג,כו  יעתר אל-אלוה, וירצהו,    וירא פניו, בתרועה;
וישב לאנוש,    צדקתו.
לג,כז  ישור, על-אנשים, ויאמר, חטאתי וישר העוויתי;    ולא-שווה לי.
לג,כח  פדה נפשו, מעבור בשחת;    וחיתו, באור תראה.
לג,כט  הן-כל-אלה, יפעל-אל--    פעמיים שלוש עם-גבר.
לג,ל  להשיב נפשו, מני-שחת--    ליאור, באור החיים.
לג,לא  הקשב איוב שמע-לי;    החרש, ואנוכי אדבר.
לג,לב  אם-יש-מילין השיבני;    דבר, כי-חפצתי צדקך.
לג,לג  אם-אין, אתה שמע-לי;    החרש, ואאלפך חכמה.
לד,א                  ויען אליהוא, ויאמר.
לד,ב  שמעו חכמים מיליי;    ויודעים, האזינו לי.
לד,ג  כי-אוזן, מילין תבחן;    וחיך, יטעם לאכול.
לד,ד  משפט נבחרה-לנו;    נדעה בינינו מה-טוב.
לד,ה  כי-אמר איוב צדקתי;    ואל, הסיר משפטי.
לד,ו  על-משפטי אכזב;    אנוש חיצי בלי-פשע.
לד,ז  מי-גבר כאיוב;    ישתה-לעג כמים.
לד,ח  וארח לחברה, עם-פועלי אוון;    וללכת, עם-אנשי-רשע.
לד,ט  כי-אמר, לא יסכון-גבר--    ברצותו, עם-אלוהים.
לד,י  לכן, אנשי לבב--    שמעו-לי:
חלילה לאל מרשע;    ושדיי מעוול.
לד,יא  כי פועל אדם, ישלם-לו;    וכאורח איש, ימציאנו.
לד,יב  אף-אומנם, אל לא-ירשיע;    ושדיי, לא-יעוות משפט.
לד,יג  מי-פקד עליו ארצה;    ומי שם, תבל כולה.
לד,יד  אם-ישים אליו ליבו;    רוחו ונשמתו, אליו יאסוף.
לד,טו  יגווע כל-בשר יחד;    ואדם, על-עפר ישוב.
לד,טז  ואם-בינה, שמעה-זאת;    האזינה, לקול מיליי.
לד,יז  האף שונא משפט יחבוש;    ואם-צדיק כביר תרשיע.
לד,יח  האמור למלך בלייעל--    רשע, אל-נדיבים.
לד,יט  אשר לא-נשא, פני שרים,    ולא ניכר-שוע, לפני-דל:
כי-מעשה ידיו    כולם.
לד,כ  רגע, ימותו--    וחצות לילה:
יגועשו עם ויעבורו;    ויסירו אביר, לא ביד.
לד,כא  כי-עיניו, על-דרכי-איש;    וכל-צעדיו יראה.
לד,כב  אין-חושך, ואין צלמוות--    להיסתר שם, פועלי אוון.
לד,כג  כי לא על-איש, ישים עוד--    להלוך אל-אל, במשפט.
לד,כד  ירוע כבירים לא-חקר;    ויעמד אחרים תחתם.
לד,כה  לכן--יכיר, מעבדיהם;    והפך לילה, ויידכאו.
לד,כו  תחת-רשעים ספקם--    במקום רואים.
לד,כז  אשר על-כן, סרו מאחריו;    וכל-דרכיו, לא השכילו.
לד,כח  להביא עליו, צעקת-דל;    וצעקת עניים ישמע.
לד,כט  והוא ישקיט, ומי ירשיע--    ויסתר פנים, ומי ישורנו;
ועל-גוי ועל-אדם    יחד.
לד,ל  ממלוך, אדם חנף--    ממוקשי עם.
לד,לא  כי-אל-אל, האמר נשאתי--    לא אחבול.
לד,לב  בלעדי אחזה, אתה הורני;    אם-עוול פעלתי, לא אוסיף.
לד,לג  המעימך ישלמנה, כי-מאסת--כי-אתה תבחר ולא-אני;    ומה-ידעת דבר.
לד,לד  אנשי לבב, יאמרו לי;    וגבר חכם, שומע לי.
לד,לה  איוב, לא-בדעת ידבר;    ודבריו, לא בהשכל.
לד,לו  אבי--ייבחן איוב עד-נצח:    על-תשובות, באנשי-אוון.
לד,לז  כי יוסיף על-חטאתו פשע, בינינו ישפוק;    וירב אמריו לאל.
לה,א                  ויען אליהוא, ויאמר.
לה,ב  הזאת, חשבת למשפט;    אמרת, צדקי מאל.
לה,ג  כי-תאמר, מה-יסכון-לך;    מה-אועיל, מחטאתי.
לה,ד  אני, אשיבך מילין--    ואת-ריעיך עימך.
לה,ה  הבט שמיים וראה;    ושור שחקים, גבהו ממך.
לה,ו  אם-חטאת, מה-תפעול-בו;    ורבו פשעיך, מה-תעשה-לו.
לה,ז  אם-צדקת, מה-תיתן-לו;    או מה-מידך ייקח.
לה,ח  לאיש-כמוך רשעך;    ולבן-אדם, צדקתך.
לה,ט  מרוב, עשוקים יזעיקו;    ישוועו מזרוע רבים.
לה,י  ולא-אמר--איה, אלוה עושיי:    נותן זמירות בלילה.
לה,יא  מלפנו, מבהמות ארץ;    ומעוף השמיים יחכמנו.
לה,יב  שם יצעקו, ולא יענה--    מפני, גאון רעים.
לה,יג  אך-שוא, לא-ישמע אל;    ושדיי, לא ישורנה.
לה,יד  אף כי-תאמר, לא תשורנו;    דין לפניו, ותחולל לו.
לה,טו  ועתה--כי-אין, פקד אפו;    ולא-ידע בפש מאוד.
לה,טז  ואיוב, הבל יפצה-פיהו;    בבלי-דעת, מילין יכביר.
לו,א                  ויוסף אליהוא, ויאמר.
לו,ב  כתר-לי זעיר, ואחווך:    כי עוד לאלוה מילים.
לו,ג  אשא דעי, למרחוק;    ולפועלי, אתן-צדק.
לו,ד  כי-אומנם, לא-שקר מיליי;    תמים דעות עימך.
לו,ה  הן-אל כביר, ולא ימאס:    כביר, כוח לב.
לו,ו  לא-יחייה רשע;    ומשפט עניים ייתן.
לו,ז  לא-יגרע מצדיק,    עיניו:
ואת-מלכים לכיסא;    ויושיבם לנצח, ויגבהו.
לו,ח  ואם-אסורים בזיקים;    יילכדון, בחבלי-עוני.
לו,ט  ויגד להם פועלם;    ופשעיהם, כי יתגברו.
לו,י  וייגל אוזנם, למוסר;    ויאמר, כי-ישובון מאוון.
לו,יא  אם-ישמעו, ויעבודו:    יכלו ימיהם בטוב; ושניהם, בנעימים.
לו,יב  ואם-לא ישמעו, בשלח יעבורו;    ויגוועו, בבלי-דעת.
לו,יג  וחנפי-לב, ישימו אף;    לא ישוועו, כי אסרם.
לו,יד  תמות בנוער נפשם;    וחיתם, בקדשים.
לו,טו  יחלץ עני בעונייו;    וייגל בלחץ אוזנם.
לו,טז  ואף הסיתך, מפי-צר--    רחב, לא-מוצק תחתיה;
ונחת שולחנך,    מלא דשן.
לו,יז  ודין-רשע מלאת;    דין ומשפט יתמוכו.
לו,יח  כי-חמה, פן-יסיתך בספק;    ורב-כופר, אל-יטך.
לו,יט  היערוך שועך, לא בצר;    וכול, מאמצי-כוח.
לו,כ  אל-תשאף הלילה--    לעלות עמים תחתם.
לו,כא  הישמר, אל-תפן אל-אוון:    כי-על-זה, בחרת מעוני.
לו,כב  הן-אל, ישגיב בכוחו;    מי כמוהו מורה.
לו,כג  מי-פקד עליו דרכו;    ומי-אמר, פעלת עוולה.
לו,כד  זכור, כי-תשגיא פועלו--    אשר שוררו אנשים.
לו,כה  כל-אדם חזו-בו;    אנוש, יביט מרחוק.
לו,כו  הן-אל שגיא, ולא נדע;    מספר שניו ולא-חקר.
לו,כז  כי, יגרע נטפי-מים;    יזוקו מטר לאדו.
לו,כח  אשר-ייזלו שחקים;    ירעפו, עלי אדם רב.
לו,כט  אף אם-יבין, מפרשי-עב;    תשואות, סוכתו.
לו,ל  הן-פרש עליו אורו;    ושורשי הים כיסה.
לו,לא  כי-בם, ידין עמים;    ייתן-אוכל למכביר.
לו,לב  על-כפיים כיסה-אור;    ויצו עליה במפגיע.
לו,לג  יגיד עליו ריעו;    מקנה, אף על-עולה.
לז,א  אף-לזאת, יחרד ליבי;    וייתר, ממקומו.
לז,ב  שמעו שמוע ברוגז קולו;    והגה, מפיו ייצא.
לז,ג  תחת-כל-השמיים ישרהו;    ואורו, על-כנפות הארץ.
לז,ד  אחריו, ישאג-קול--    ירעם, בקול גאונו;
ולא יעקבם,    כי-יישמע קולו.
לז,ה  ירעם אל בקולו, נפלאות;    עושה גדולות, ולא נדע.
לז,ו  כי לשלג, יאמר--    הווא-ארץ:
וגשם מטר;    וגשם, מטרות עוזו.
לז,ז  ביד-כל-אדם יחתום--    לדעת, כל-אנשי מעשהו.
לז,ח  ותבוא חיה במו-ארב;    ובמעונותיה תשכון.
לז,ט  מן-החדר, תבוא סופה;    וממזרים קרה.
לז,י  מנשמת-אל ייתן-קרח;    ורוחב מים במוצק.
לז,יא  אף-ברי, יטריח עב;    יפיץ, ענן אורו.
לז,יב  והוא מסיבות, מתהפך בתחבולותיו    לפועלם:
כול אשר יצוום,    על-פני תבל ארצה.
לז,יג  אם-לשבט אם-לארצו--    אם-לחסד, ימציאהו.
לז,יד  האזינה זאת איוב;    עמוד, והתבונן נפלאות אל.
לז,טו  התדע, בשום-אלוה עליהם;    והופיע, אור עננו.
לז,טז  התדע, על-מפלשי-עב;    מפלאות, תמים דעים.
לז,יז  אשר-בגדיך חמים--    בהשקיט ארץ, מדרום.
לז,יח  תרקיע עימו, לשחקים;    חזקים, כראי מוצק.
לז,יט  הודיענו, מה-נאמר לו;    לא-נערוך, מפני-חושך.
לז,כ  היסופר-לו, כי אדבר;    אם-אמר איש, כי יבולע.
לז,כא  ועתה, לא ראו אור--    בהיר הוא, בשחקים;
ורוח עברה,    ותטהרם.
לז,כב  מצפון, זהב יאתה;    על-אלוה, נורא הוד.
לז,כג  שדיי לא-מצאנוהו, שגיא-כוח;    ומשפט ורוב-צדקה, לא יענה.
לז,כד  לכן, יראוהו אנשים;    לא-יראה, כל-חכמי-לב.

לח,א  ויען-יהוה את-איוב, מן הסערה;    ויאמר.
לח,ב  מי זה, מחשיך עצה במילין--    בלי-דעת.
לח,ג  אזור-נא כגבר חלציך;    ואשאלך, והודיעני.
לח,ד  איפה היית, ביוסדי-ארץ;    הגד, אם-ידעת בינה.
לח,ה  מי-שם ממדיה, כי תדע;    או מי-נטה עליה קו.
לח,ו  על-מה, אדניה הוטבעו;    או מי-ירה, אבן פינתה.
לח,ז  ברון-יחד, כוכבי בוקר;    ויריעו, כל-בני אלוהים.
לח,ח  ויסך בדלתיים ים;    בגיחו, מרחם ייצא.
לח,ט  בשומי ענן לבושו;    וערפל, חתולתו.
לח,י  ואשבור עליו חוקי;    ואשים, בריח ודלתיים.
לח,יא  ואומר--עד-פה תבוא, ולא תוסיף;    ופה-ישית, בגאון גליך.
לח,יב  המימיך, ציווית בוקר;    יידעת השחר מקומו.
לח,יג  לאחוז, בכנפות הארץ;    ויינערו רשעים ממנה.
לח,יד  תתהפך, כחומר חותם;    ויתייצבו, כמו לבוש.
לח,טו  ויימנע מרשעים אורם;    וזרוע רמה, תישבר.
לח,טז  הבאת, עד-נבכי-ים;    ובחקר תהום, התהלכת.
לח,יז  הנגלו לך, שערי-מוות;    ושערי צלמוות תראה.
לח,יח  התבוננת, עד-רחבי-ארץ;    הגד, אם-ידעת כולה.
לח,יט  אי-זה הדרך, ישכון-אור;    וחושך, אי-זה מקומו.
לח,כ  כי תיקחנו אל-גבולו;    וכי-תבין, נתיבות ביתו.
לח,כא  ידעת, כי-אז תיוולד;    ומספר ימיך רבים.
לח,כב  הבאת, אל-אוצרות שלג;    ואוצרות ברד תראה.
לח,כג  אשר-חשכתי לעת-צר;    ליום קרב, ומלחמה.
לח,כד  אי-זה הדרך, ייחלק אור;    יפץ קדים עלי-ארץ.
לח,כה  מי-פילג לשטף תעלה;    ודרך, לחזיז קולות.
לח,כו  להמטיר, על-ארץ לא-איש--    מדבר, לא-אדם בו.
לח,כז  להשביע שואה, ומשואה;    ולהצמיח, מוצא דשא.
לח,כח  היש-למטר אב;    או מי-הוליד, אגלי-טל.
לח,כט  מבטן מי, יצא הקרח;    וכפור שמיים, מי ילדו.
לח,ל  כאבן, מים יתחבאו;    ופני תהום, יתלכדו.
לח,לא  התקשר, מעדנות כימה;    או-מושכות כסיל תפתח.
לח,לב  התוציא מזרות בעיתו;    ועיש, על-בניה תנחם.
לח,לג  הידעת, חוקות שמיים;    אם-תשים משטרו בארץ.
לח,לד  התרים לעב קולך;    ושפעת-מים תכסך.
לח,לה  התשלח ברקים וילכו;    ויאמרו לך הננו.
לח,לו  מי-שת, בטוחות חכמה;    או מי-נתן לשכווי בינה.
לח,לז  מי-יספר שחקים בחכמה;    ונבלי שמיים, מי ישכיב.
לח,לח  בצקת עפר, למוצק;    ורגבים ידובקו.
לח,לט  התצוד ללביא טרף;    וחית כפירים תמלא.
לח,מ  כי-ישוחו במעונות;    יישבו בסוכה למו-ארב.
לח,מא  מי יכין לעורב,    צידו:
כי-ילדיו, אל-אל ישוועו;    יתעו, לבלי-אוכל.
לט,א  הידעת--עת, לדת יעלי-סלע;    חולל איילות תשמור.
לט,ב  תספור ירחים תמלאנה;    וידעת, עת לדתנה.
לט,ג  תכרענה, ילדיהן תפלחנה;    חבליהם תשלחנה.
לט,ד  יחלמו בניהם, ירבו בבר;    יצאו, ולא-שבו למו.
לט,ה  מי-שילח פרא חופשי;    ומוסרות ערוד, מי פיתח.
לט,ו  אשר-שמתי ערבה ביתו;    ומשכנותיו מלחה.
לט,ז  ישחק, להמון קריה;    תשואות נוגש, לא ישמע.
לט,ח  יתור הרים מרעהו;    ואחר כל-ירוק ידרוש.
לט,ט  היאבה רים עובדך;    אם-ילין, על-אבוסך.
לט,י  התקשור-רים, בתלם עבותו;    אם-ישדד עמקים אחריך.
לט,יא  התבטח-בו, כי-רב כוחו;    ותעזוב אליו יגיעך.
לט,יב  התאמין בו, כי-ישיב זרעך;    וגורנך יאסוף.
לט,יג  כנף-רננים נעלסה;    אם-אברה, חסידה ונוצה.
לט,יד  כי-תעזוב לארץ ביציה;    ועל-עפר תחמם.
לט,טו  ותשכח, כי-רגל תזורהא;    וחית השדה תדושהא.
לט,טז  הקשיח בניה ללא-לה;    לריק יגיעה בלי-פחד.
לט,יז  כי-השה אלוה חכמה;    ולא-חלק לה, בבינה.
לט,יח  כעת, במרום תמריא;    תשחק לסוס, ולרוכבו.

לט,יט  התיתן לסוס גבורה;    התלביש צווארו רעמה.
לט,כ  התרעישנו, כארבה;    הוד נחרו אימה.
לט,כא  יחפרו בעמק, וישיש בכוח;    ייצא, לקראת-נשק.
לט,כב  ישחק לפחד, ולא ייחת;    ולא-ישוב, מפני-חרב.
לט,כג  עליו, תרנה אשפה;    להב חנית וכידון.
לט,כד  ברעש ורוגז, יגמא-ארץ;    ולא-יאמין, כי-קול שופר.
לט,כה  בדי שופר, יאמר האח--    ומרחוק, יריח מלחמה;
רעם שרים,    ותרועה.
לט,כו  המבינתך, יאבר-נץ;    יפרוש כנפיו לתימן.
לט,כז  אם-על-פיך, יגביה נשר;    וכי, ירים קינו.
לט,כח  סלע ישכון, ויתלונן--    על שן-סלע, ומצודה.
לט,כט  משם חפר-אוכל;    למרחוק, עיניו יביטו.
לט,ל  ואפרוחיו יעלעו-דם;    ובאשר חללים, שם הוא.
מ,א                  ויען יהוה את-איוב; ויאמר.
מ,ב  הרוב, עם-שדיי ייסור;    מוכיח אלוה יעננה.

מ,ג                  ויען איוב את-יהוה; ויאמר.
מ,ד  הן קלותי, מה אשיבך;    ידי, שמתי למו-פי.
מ,ה  אחת דיברתי, ולא אענה;    ושתיים, ולא אוסיף.

מ,ו  ויען-יהוה את-איוב, מן סערה;    ויאמר.
מ,ז  אזור-נא כגבר חלציך;    אשאלך, והודיעני.
מ,ח  האף, תפר משפטי;    תרשיעני, למען תצדק.
מ,ט  ואם-זרוע כאל לך;    ובקול, כמוהו תרעם.
מ,י  עדה נא גאון וגובה;    והוד והדר תלבש.
מ,יא  הפץ, עברות אפך;    וראה כל-גאה, והשפילהו.
מ,יב  ראה כל-גאה, הכניעהו;    והדוך רשעים תחתם.
מ,יג  טומנם בעפר יחד;    פניהם, חבוש בטמון.
מ,יד  וגם-אני אודך:    כי-תושיע לך ימינך.
מ,טו  הנה-נא בהמות, אשר-עשיתי עימך;    חציר, כבקר יאכל.
מ,טז  הנה-נא כוחו במותניו;    ואונו, בשרירי בטנו.
מ,יז  יחפוץ זנבו כמו-ארז;    גידי פחדיו ישורגו.
מ,יח  עצמיו, אפיקי נחושה;    גרמיו, כמטיל ברזל.
מ,יט  הוא, ראשית דרכי-אל;    העושו, יגש חרבו.
מ,כ  כי-בול, הרים ישאו-לו;    וכל-חית השדה, ישחקו-שם.
מ,כא  תחת-צאלים ישכב--    בסתר קנה וביצה.
מ,כב  יסוכוהו צאלים צללו;    יסובוהו, ערבי-נחל.
מ,כג  הן יעשוק נהר, לא יחפוז;    יבטח, כי-יגיח ירדן אל-פיהו.
מ,כד  בעיניו ייקחנו;    במוקשים, ינקוב-אף.
מ,כה  תמשוך לוויתן בחכה;    ובחבל, תשקיע לשונו.
מ,כו  התשים אגמון באפו;    ובחוח, תיקוב לחייו.
מ,כז  הירבה אליך, תחנונים;    אם-ידבר אליך רכות.
מ,כח  היכרות ברית עימך;    תיקחנו, לעבד עולם.
מ,כט  התשחק-בו, כציפור;    ותקשרנו, לנערותיך.
מ,ל  יכרו עליו, חברים;    יחצוהו, בין כנענים.
מ,לא  התמלא בשוכות עורו;    ובצלצל דגים ראשו.
מ,לב  שים-עליו כפך;    זכור מלחמה, אל-תוסף.
מא,א  הן-תוחלתו נכזבה;    הגם אל-מראיו יוטל.
מא,ב  לא-אכזר, כי יעורנו;    ומי הוא, לפניי יתייצב.
מא,ג  מי הקדימני, ואשלם;    תחת כל-השמיים לי-הוא.
מא,ד  לו-אחריש בדיו;    ודבר-גבורות, וחין ערכו.
מא,ה  מי-גילה, פני לבושו;    בכפל רסנו, מי יבוא.
מא,ו  דלתי פניו, מי פיתח;    סביבות שיניו אימה.
מא,ז  גאווה, אפיקי מגינים;    סגור, חותם צר.
מא,ח  אחד באחד ייגשו;    ורוח, לא-יבוא ביניהם.
מא,ט  איש-באחיהו ידובקו;    יתלכדו, ולא יתפרדו.
מא,י  עטישותיו, תהל אור;    ועיניו, כעפעפי-שחר.
מא,יא  מפיו, לפידים יהלוכו;    כידודי אש, יתמלטו.
מא,יב  מנחיריו, ייצא עשן--    כדוד נפוח ואגמון.
מא,יג  נפשו, גחלים תלהט;    ולהב, מפיו ייצא.
מא,יד  בצווארו, ילין עוז;    ולפניו, תדוץ דאבה.
מא,טו  מפלי בשרו דבקו;    יצוק עליו, בל-יימוט.
מא,טז  ליבו, יצוק כמו-אבן;    ויצוק, כפלח תחתית.
מא,יז  משתו, יגורו אלים;    משברים, יתחטאו.
מא,יח  משיגהו חרב, בלי תקום;    חנית מסע ושריה.
מא,יט  יחשוב לתבן ברזל;    לעץ ריקבון נחושה.
מא,כ  לא-יבריחנו בן-קשת;    לקש, נהפכו-לו אבני-קלע.
מא,כא  כקש, נחשבו תותח;    וישחק, לרעש כידון.
מא,כב  תחתיו, חדודי חרש;    ירפד חרוץ עלי-טיט.
מא,כג  ירתיח כסיר מצולה;    ים, ישים כמרקחה.
מא,כד  אחריו, יאיר נתיב;    יחשוב תהום לשיבה.
מא,כה  אין-על-עפר מושלו;    העשו, לבלי-חת.
מא,כו  את-כל-גבוה יראה;    הוא, מלך על-כל-בני-שחץ.

מב,א                  ויען איוב את-יהוה; ויאמר.
מב,ב  ידעתי, כי-כול תוכל;    ולא-ייבצר ממך מזימה.
מב,ג  מי זה, מעלים עצה--    בלי-דעת:
לכן הגדתי, ולא אבין;    נפלאות ממני, ולא אדע.
מב,ד  שמע-נא, ואנוכי אדבר;    אשאלך, והודיעני.
מב,ה  לשמע-אוזן שמעתיך;    ועתה, עיני ראתך.
מב,ו  על-כן, אמאס וניחמתי--    על-עפר ואפר.

מב,ז ויהי, אחר דיבר יהוה את הדברים האלה--אל איוב; ויאמר יהוה אל אליפז התימני, חרה אפי בך ובשני ריעיך--כי לא דיברתם אליי נכונה, כעבדי איוב.  מב,ח ועתה קחו לכם שבעה פרים ושבעה אילים ולכו אל עבדי איוב, והעליתם עולה בעדכם, ואיוב עבדי, יתפלל עליכם:  כי אם פניו אשא, לבלתי עשות עימכם נבלה--כי לא דיברתם אליי נכונה, כעבדי איוב.  מב,ט וילכו אליפז התימני ובלדד השוחי, צופר הנעמתי, ויעשו, כאשר דיבר אליהם יהוה; ויישא יהוה, את פני איוב.  מב,י ויהוה, שב את שבות איוב, בהתפללו, בעד ריעיהו; ויוסף יהוה את כל אשר לאיוב, למשנה.  מב,יא ויבואו אליו כל אחיו וכל אחיותיו וכל יודעיו לפנים, ויאכלו עימו לחם בביתו, וינודו לו וינחמו אותו, על כל הרעה אשר הביא יהוה עליו; וייתנו לו, איש קשיטה אחת, ואיש, נזם זהב אחד.  מב,יב ויהוה, בירך את אחרית איוב--מראשיתו; ויהי לו ארבעה עשר אלף צאן, וששת אלפים גמלים, ואלף צמד בקר, ואלף אתונות.  מב,יג ויהי לו שבענה בנים, ושלוש בנות.  מב,יד ויקרא שם האחת ימימה, ושם השנית קציעה; ושם השלישית, קרן הפוך.  מב,טו ולא נמצא נשים יפות, כבנות איוב--בכל הארץ; וייתן להם אביהם נחלה, בתוך אחיהם.  מב,טז ויחי איוב אחרי זאת, מאה וארבעים שנה; ויראה, את בניו ואת בני בניו--ארבעה, דורות.  מב,יז וימת איוב, זקן ושבע ימים.  {ש}

משלי

א,א  משלי, שלמה בן-דויד--    מלך, ישראל.
א,ב  לדעת חכמה ומוסר;    להבין, אמרי בינה.
א,ג  לקחת, מוסר השכל;    צדק ומשפט, ומישרים.
א,ד  לתת לפתיים עורמה;    לנער, דעת ומזימה.
א,ה  ישמע חכם, ויוסף לקח;    ונבון, תחבולות יקנה.
א,ו  להבין משל, ומליצה;    דברי חכמים, וחידותם.
א,ז  יראת יהוה, ראשית דעת;    חכמה ומוסר, אווילים בזו.

א,ח  שמע בני, מוסר אביך;    ואל-תיטוש, תורת אימך.
א,ט  כי, לווית חן הם לראשך;    וענקים, לגרגרותיך.
א,י  בני--    אם-יפתוך חטאים, אל-תאבה.
א,יא  אם-יאמרו,    לכה איתנו:
נארבה לדם;    נצפנה לנקי חינם.
א,יב  נבלעם, כשאול חיים;    ותמימים, כיורדי בור.
א,יג  כל-הון יקר נמצא;    נמלא בתינו שלל.
א,יד  גורלך, תפיל בתוכנו;    כיס אחד, יהיה לכולנו.
א,טו  בני--אל-תלך בדרך איתם;    מנע רגלך, מנתיבתם.
א,טז  כי רגליהם, לרע ירוצו;    וימהרו, לשפוך-דם.
א,יז  כי-חינם, מזורה הרשת--    בעיני, כל-בעל כנף.
א,יח  והם, לדמם יארובו;    יצפנו, לנפשותם.
א,יט  כן--אורחות, כל-בוצע בצע;    את-נפש בעליו ייקח.
א,כ  חכמות, בחוץ תרונה;    ברחובות, תיתן קולה.
א,כא  בראש הומייות, תקרא:    בפתחי שערים בעיר--אמריה תאמר.
א,כב  עד-מתיי, פתיים--    תאהבו-פתי:
ולצים--לצון, חמדו להם;    וכסילים, ישנאו-דעת.
א,כג  תשובו, לתוכחתי:    הנה אביעה לכם רוחי; אודיעה דבריי אתכם.
א,כד  יען קראתי, ותמאנו;    נטיתי ידי, ואין מקשיב.
א,כה  ותפרעו כל-עצתי;    ותוכחתי, לא אביתם.
א,כו  גם-אני, באידכם אשחק;    אלעג, בבוא פחדכם.
א,כז  בבוא כשואה, פחדכם--    ואידכם, כסופה יאתה;
בבוא עליכם,    צרה וצוקה.
א,כח  אז יקראונני, ולא אענה;    ישחרונני, ולא ימצאונני.
א,כט  תחת, כי-שנאו דעת;    ויראת יהוה, לא בחרו.
א,ל  לא-אבו לעצתי;    נאצו, כל-תוכחתי.
א,לא  ויאכלו, מפרי דרכם;    וממועצותיהם ישבעו.
א,לב  כי משובת פתיים תהרגם;    ושלוות כסילים תאבדם.
א,לג  ושומע לי, ישכון-בטח;    ושאנן, מפחד רעה.

ב,א  בני, אם-תיקח אמריי;    ומצוותיי, תצפון איתך.
ב,ב  להקשיב לחכמה אוזנך;    תטה ליבך, לתבונה.
ב,ג  כי אם לבינה תקרא;    לתבונה, תיתן קולך.
ב,ד  אם-תבקשנה ככסף;    וכמטמונים תחפשנה.
ב,ה  אז--תבין, יראת יהוה;    ודעת אלוהים תמצא.
ב,ו  כי-יהוה, ייתן חכמה;    מפיו, דעת ותבונה.
ב,ז  יצפון לישרים, תושייה;    מגן, להולכי תום.
ב,ח  לנצור, אורחות משפט;    ודרך חסידיו ישמור.
ב,ט  אז--תבין, צדק ומשפט;    ומישרים, כל-מעגל-טוב.
ב,י  כי-תבוא חכמה בליבך;    ודעת, לנפשך ינעם.
ב,יא  מזימה, תשמור עליך;    תבונה תנצרך.
ב,יב  להצילך, מדרך רע;    מאיש, מדבר תהפוכות.
ב,יג  העוזבים, אורחות יושר--    ללכת, בדרכי-חושך.
ב,יד  השמחים, לעשות רע;    יגילו, בתהפוכות רע.
ב,טו  אשר אורחותיהם עיקשים;    ונלוזים, במעגלותם.
ב,טז  להצילך, מאישה זרה;    מנוכרייה, אמריה החליקה.
ב,יז  העוזבת, אלוף נעוריה;    ואת-ברית אלוהיה שכחה.
ב,יח  כי שחה אל-מוות ביתה;    ואל-רפאים, מעגלותיה.
ב,יט  כל-באיה, לא ישובון;    ולא-ישיגו, אורחות חיים.
ב,כ  למען--תלך, בדרך טובים;    ואורחות צדיקים תשמור.
ב,כא  כי-ישרים ישכנו-ארץ;    ותמימים, ייוותרו בה.
ב,כב  ורשעים, מארץ ייכרתו;    ובוגדים, ייסחו ממנה.

ג,א  בני, תורתי אל-תשכח;    ומצוותיי, ייצור ליבך.
ג,ב  כי אורך ימים, ושנות חיים--    ושלום, יוסיפו לך.
ג,ג  חסד ואמת,    אל-יעזבוך:
קושרם על-גרגרותיך;    כותבם, על-לוח ליבך.
ג,ד  ומצא-חן ושכל-טוב--    בעיני אלוהים ואדם.
ג,ה  בטח אל-יהוה, בכל-ליבך;    ואל-בינתך, אל-תישען.
ג,ו  בכל-דרכיך דעהו;    והוא, יישר אורחותיך.
ג,ז  אל-תהי חכם בעיניך;    ירא את-יהוה, וסור מרע.
ג,ח  רפאות, תהי לשורך;    ושיקוי, לעצמותיך.
ג,ט  כבד את-יהוה, מהונך;    ומראשית, כל-תבואתך.
ג,י  ויימלאו אסמיך שבע;    ותירוש, יקביך יפרוצו.
ג,יא  מוסר יהוה, בני אל-תמאס;    ואל-תקוץ, בתוכחתו.
ג,יב  כי את אשר יאהב יהוה    יוכיח;
וכאב,    את-בן ירצה.
ג,יג  אשרי אדם, מצא חכמה;    ואדם, יפיק תבונה.
ג,יד  כי טוב סחרה, מסחר-כסף;    ומחרוץ, תבואתה.
ג,טו  יקרה היא, מפנינים;    וכל-חפציך, לא ישוו-בה.
ג,טז  אורך ימים, בימינה;    בשמאלה, עושר וכבוד.
ג,יז  דרכיה דרכי-נועם;    וכל-נתיבותיה שלום.
ג,יח  עץ-חיים היא, למחזיקים בה;    ותומכיה מאושר.

ג,יט  יהוה--בחכמה יסד-ארץ;    כונן שמיים, בתבונה.
ג,כ  בדעתו, תהומות נבקעו;    ושחקים, ירעפו-טל.
ג,כא  בני, אל-ילוזו מעיניך;    נצור תושייה, ומזימה.
ג,כב  ויהיו חיים לנפשך;    וחן, לגרגרותיך.
ג,כג  אז תלך לבטח דרכך;    ורגלך, לא תיגוף.
ג,כד  אם-תשכב לא-תפחד;    ושכבת, וערבה שנתך.
ג,כה  אל-תירא, מפחד פתאום;    ומשואת רשעים, כי תבוא.
ג,כו  כי-יהוה, יהיה בכסלך;    ושמר רגלך מלכד.
ג,כז  אל-תמנע-טוב מבעליו--    בהיות לאל ידך לעשות.
ג,כח  אל-תאמר לריעך, לך ושוב--ומחר אתן;    ויש איתך.
ג,כט  אל-תחרוש על-ריעך רעה;    והוא-יושב לבטח איתך.
ג,ל  אל-תריב עם-אדם חינם--    אם-לא גמלך רעה.
ג,לא  אל-תקנא, באיש חמס;    ואל-תבחר, בכל-דרכיו.
ג,לב  כי תועבת יהוה נלוז;    ואת-ישרים סודו.
ג,לג  מארת יהוה, בבית רשע;    ונווה צדיקים יברך.
ג,לד  אם-ללצים הוא-יליץ;    ולענווים, ייתן-חן.
ג,לה  כבוד, חכמים ינחלו;    וכסילים, מרים קלון.

ד,א  שמעו בנים, מוסר אב;    והקשיבו, לדעת בינה.
ד,ב  כי לקח טוב, נתתי לכם;    תורתי, אל-תעזובו.
ד,ג  כי-בן, הייתי לאבי;    רך ויחיד, לפני אימי.
ד,ד  ויורני--ויאמר לי, יתמוך-דבריי ליבך;    שמור מצוותיי וחיה.
ד,ה  קנה חכמה, קנה בינה;    אל-תשכח ואל-תט, מאמרי-פי.
ד,ו  אל-תעזבהא ותשמרך;    אהבהא ותיצרך.
ד,ז  ראשית חכמה, קנה חכמה;    ובכל-קניינך, קנה בינה.
ד,ח  סלסלהא ותרוממך;    תכבדך, כי תחבקנה.
ד,ט  תיתן לראשך, לווית-חן;    עטרת תפארת תמגנך.
ד,י  שמע בני, וקח אמריי;    וירבו לך, שנות חיים.
ד,יא  בדרך חכמה, הוריתיך;    הדרכתיך, במעגלי-יושר.
ד,יב  בלכתך, לא-ייצר צעדך;    ואם-תרוץ, לא תיכשל.
ד,יג  החזק במוסר אל-תרף;    ניצרהא, כי-היא חייך.
ד,יד  באורח רשעים, אל-תבוא;    ואל-תאשר, בדרך רעים.
ד,טו  פרעהו אל-תעבור-בו;    שטה מעליו ועבור.
ד,טז  כי לא יישנו, אם-לא ירעו;    ונגזלה שנתם, אם-לא יכשילו.
ד,יז  כי לחמו, לחם רשע;    ויין חמסים ישתו.
ד,יח  ואורח צדיקים, כאור נוגה:    הולך ואור, עד-נכון היום.
ד,יט  דרך רשעים, כאפילה:    לא ידעו, במה ייכשלו.

ד,כ  בני, לדבריי הקשיבה;    לאמריי, הט-אוזנך.
ד,כא  אל-יליזו מעיניך;    שומרם, בתוך לבבך.
ד,כב  כי-חיים הם, למוצאיהם;    ולכל-בשרו מרפא.
ד,כג  מכל-משמר, נצור ליבך:    כי-ממנו, תוצאות חיים.
ד,כד  הסר ממך, עיקשות פה;    ולזות שפתיים, הרחק ממך.
ד,כה  עיניך, לנוכח יביטו;    ועפעפיך, יישירו נגדך.
ד,כו  פלס, מעגל רגלך;    וכל-דרכיך ייכונו.
ד,כז  אל-תט-ימין ושמאל;    הסר רגלך מרע.

ה,א  בני, לחכמתי הקשיבה;    לתבונתי, הט-אוזנך.
ה,ב  לשמור מזימות;    ודעת, שפתיך ינצורו.
ה,ג  כי נופת תיטופנה, שפתי זרה;    וחלק משמן חיכה.
ה,ד  ואחריתה, מרה כלענה;    חדה, כחרב פייות.
ה,ה  רגליה, יורדות מוות;    שאול, צעדיה יתמוכו.
ה,ו  אורח חיים, פן-תפלס;    נעו מעגלותיה, לא תדע.

ה,ז  ועתה בנים, שמעו-לי;    ואל-תסורו, מאמרי-פי.
ה,ח  הרחק מעליה דרכך;    ואל-תקרב, אל-פתח ביתה.
ה,ט  פן-תיתן לאחרים הודך;    ושנותיך, לאכזרי.
ה,י  פן-ישבעו זרים כוחך;    ועצביך, בבית נוכרי.
ה,יא  ונהמת באחריתך;    בכלות בשרך, ושארך.
ה,יב  ואמרת--איך, שנאתי מוסר;    ותוכחת, נאץ ליבי.
ה,יג  ולא-שמעתי, בקול מוריי;    ולמלמדיי, לא-הטיתי אוזני.
ה,יד  כמעט, הייתי בכל-רע--    בתוך קהל ועדה.
ה,טו  שתה-מים מבורך;    ונוזלים, מתוך בארך.
ה,טז  יפוצו מעיינותיך חוצה;    ברחובות, פלגי-מים.
ה,יז  יהיו-לך לבדך;    ואין לזרים איתך.
ה,יח  יהי-מקורך ברוך;    ושמח, מאשת נעוריך.
ה,יט  איילת אהבים,    ויעלת-חן:
דדיה, ירווך בכל-עת;    באהבתה, תשגה תמיד.
ה,כ  ולמה תשגה בני בזרה;    ותחבק, חיק נוכרייה.
ה,כא  כי נוכח, עיני יהוה--דרכי-איש;    וכל-מעגלותיו מפלס.
ה,כב  עוונותיו--ילכדונו את-הרשע;    ובחבלי חטאתו, ייתמך.
ה,כג  הוא--ימות, באין מוסר;    וברוב איוולתו ישגה.

ו,א  בני, אם-ערבת לריעך;    תקעת לזר כפיך.
ו,ב  נוקשת באמרי-פיך;    נלכדת, באמרי-פיך.
ו,ג  עשה זאת איפוא בני, והינצל--    כי באת בכף-ריעך;
לך התרפס,    ורהב ריעך.
ו,ד  אל-תיתן שינה לעיניך;    ותנומה, לעפעפיך.
ו,ה  הינצל, כצבי מיד;    וכציפור, מיד יקוש.

ו,ו  לך-אל-נמלה עצל;    ראה דרכיה וחכם.
ו,ז  אשר אין-לה קצין--    שוטר ומושל.
ו,ח  תכין בקיץ לחמה;    אגרה בקציר, מאכלה.
ו,ט  עד-מתיי עצל תשכב;    מתיי, תקום משנתך.
ו,י  מעט שינות, מעט תנומות;    מעט, חיבוק ידיים לשכב.
ו,יא  ובא-כמהלך רישך;    ומחסורך, כאיש מגן.

ו,יב  אדם בלייעל, איש אוון;    הולך, עיקשות פה.
ו,יג  קורץ בעיניו, מולל ברגליו;    מורה, באצבעותיו.
ו,יד  תהפוכות, בליבו--חורש רע בכל-עת;    מדיינים ישלח.
ו,טו  על-כן--פתאום, יבוא אידו;    פתע יישבר, ואין מרפא.

ו,טז  שש-הנה, שנא יהוה;    ושבע, תועבת נפשו.
ו,יז  עיניים רמות, לשון שקר;    וידיים, שופכות דם-נקי.
ו,יח  לב--חורש, מחשבות אוון;    רגליים ממהרות, לרוץ לרעה.
ו,יט  יפיח כזבים, עד שקר;    ומשלח מדנים, בין אחים.

ו,כ  נצור בני, מצות אביך;    ואל-תיטוש, תורת אימך.
ו,כא  קושרם על-ליבך תמיד;    עונדם, על-גרגרותיך.
ו,כב  בהתהלכך, תנחה אותך--    בשוכבך, תשמור עליך;
והקיצות,    היא תשיחך.
ו,כג  כי נר מצוה, ותורה אור;    ודרך חיים, תוכחות מוסר.
ו,כד  לשמורך, מאשת רע;    מחלקת, לשון נוכרייה.
ו,כה  אל-תחמוד יופייה, בלבבך;    ואל-תיקחך, בעפעפיה.
ו,כו  כי בעד-אישה זונה,    עד-כיכר-לחם:
ואשת איש--    נפש יקרה תצוד.

ו,כז  היחתה איש אש בחיקו;    ובגדיו, לא תישרפנה.
ו,כח  אם-יהלך איש, על-הגחלים;    ורגליו, לא תיכווינה.
ו,כט  כן--הבא, אל-אשת ריעהו:    לא-יינקה, כל-הנוגע בה.
ו,ל  לא-יבוזו לגנב, כי יגנוב--    למלא נפשו, כי ירעב.
ו,לא  ונמצא, ישלם שבעתיים:    את-כל-הון ביתו ייתן.
ו,לב  נואף אישה חסר-לב;    משחית נפשו, הוא יעשנה.
ו,לג  נגע-וקלון ימצא;    וחרפתו, לא תימחה.
ו,לד  כי-קנאה חמת-גבר;    ולא-יחמול, ביום נקם.
ו,לה  לא-יישא, פני כל-כופר;    ולא-יאבה, כי תרבה-שוחד.

ז,א  בני, שמור אמריי;    ומצוותיי, תצפון איתך.
ז,ב  שמור מצוותיי וחיה;    ותורתי, כאישון עיניך.
ז,ג  קושרם על-אצבעותיך;    כותבם, על-לוח ליבך.
ז,ד  אמור לחכמה, אחותי את;    ומודע, לבינה תקרא.
ז,ה  לשמורך, מאישה זרה;    מנוכרייה, אמריה החליקה.
ז,ו  כי, בחלון ביתי--    בעד אשנבי נשקפתי.
ז,ז  וארא בפתיים, אבינה בבנים--    נער חסר-לב.
ז,ח  עובר בשוק, אצל פינה;    ודרך ביתה יצעד.
ז,ט  בנשף-בערב יום;    באישון לילה, ואפילה.
ז,י  והנה אישה, לקראתו;    שית זונה, ונצורת לב.
ז,יא  הומייה היא וסוררת;    בביתה, לא-ישכנו רגליה.
ז,יב  פעם, בחוץ--פעם ברחובות;    ואצל כל-פינה תארוב.
ז,יג  והחזיקה בו, ונשקה לו;    העזה פניה, ותאמר לו.
ז,יד  זבחי שלמים עליי;    היום, שילמתי נדריי.
ז,טו  על-כן, יצאתי לקראתך;    לשחר פניך, ואמצאך.
ז,טז  מרבדים, רבדתי ערשי;    חטובות, אטון מצריים.
ז,יז  נפתי משכבי--    מור אהלים, וקינמון.
ז,יח  לכה נרווה דודים, עד-הבוקר;    נתעלסה, באוהבים.
ז,יט  כי אין האיש בביתו;    הלך, בדרך מרחוק.
ז,כ  צרור-הכסף, לקח בידו;    ליום הכסא, יבוא ביתו.
ז,כא  הטתו, ברוב לקחה;    בחלק שפתיה, תדיחנו.
ז,כב  הולך אחריה, פתאום:    כשור, אל-טבח יבוא; וכעכס, אל-מוסר אוויל.
ז,כג  עד יפלח חץ, כבדו--    כמהר ציפור אל-פח;
ולא-ידע,    כי-בנפשו הוא.
ז,כד  ועתה בנים, שמעו-לי;    והקשיבו, לאמרי-פי.
ז,כה  אל-ישט אל-דרכיה ליבך;    אל-תתע, בנתיבותיה.
ז,כו  כי-רבים חללים הפילה;    ועצומים, כל-הרוגיה.
ז,כז  דרכי שאול ביתה;    יורדות, אל-חדרי-מוות.

ח,א  הלוא-חכמה תקרא;    ותבונה, תיתן קולה.
ח,ב  בראש-מרומים עלי-דרך;    בית נתיבות ניצבה.
ח,ג  ליד-שערים לפי-קרת;    מבוא פתחים תרונה.
ח,ד  אליכם אישים אקרא;    וקולי, אל-בני אדם.
ח,ה  הבינו פתיים עורמה;    וכסילים, הבינו לב.
ח,ו  שמעו, כי-נגידים אדבר;    ומפתח שפתיי, מישרים.
ח,ז  כי-אמת, יהגה חיכי;    ותועבת שפתיי רשע.
ח,ח  בצדק כל-אמרי-פי:    אין בהם, נפתל ועיקש.
ח,ט  כולם נכוחים, למבין;    וישרים, למוצאי דעת.
ח,י  קחו-מוסרי ואל-כסף;    ודעת, מחרוץ נבחר.
ח,יא  כי-טובה חכמה, מפנינים;    וכל-חפצים, לא ישוו-בה.
ח,יב  אני-חכמה, שכנתי עורמה;    ודעת מזימות אמצא.
ח,יג  יראת יהוה,    שנאות-רע:
גאה וגאון ודרך רע, ופי תהפוכות    שנאתי.
ח,יד  לי-עצה, ותושייה;    אני בינה, לי גבורה.
ח,טו  בי, מלכים ימלוכו;    ורוזנים, יחוקקו צדק.
ח,טז  בי, שרים ישורו;    ונדיבים, כל-שופטי צדק.
ח,יז  אני, אוהביי אהב;    ומשחריי, ימצאונני.
ח,יח  עושר-וכבוד איתי;    הון עתק, וצדקה.
ח,יט  טוב פריי, מחרוץ ומפז;    ותבואתי, מכסף נבחר.
ח,כ  באורח-צדקה אהלך;    בתוך, נתיבות משפט.
ח,כא  להנחיל אוהביי יש;    ואוצרותיהם אמלא.
ח,כב  יהוה--קנני, ראשית דרכו:    קדם מפעליו מאז.
ח,כג  מעולם, ניסכתי מראש--    מקדמי-ארץ.
ח,כד  באין-תהומות חוללתי;    באין מעיינות, נכבדי-מים.
ח,כה  בטרם הרים הוטבעו;    לפני גבעות חוללתי.
ח,כו  עד-לא עשה, ארץ וחוצות;    וראש, עפרות תבל.
ח,כז  בהכינו שמיים, שם אני;    בחוקו חוג, על-פני תהום.
ח,כח  באמצו שחקים ממעל;    בעזוז, עינות תהום.
ח,כט  בשומו לים, חוקו, ומים, לא יעברו-פיו;    בחוקו, מוסדי ארץ.
ח,ל  ואהיה אצלו, אמון:    ואהיה שעשועים, יום יום; משחקת לפניו בכל-עת.
ח,לא  משחקת, בתבל ארצו;    ושעשועיי, את-בני אדם.

ח,לב  ועתה בנים, שמעו-לי;    ואשרי, דרכיי ישמורו.
ח,לג  שמעו מוסר וחכמו;    ואל-תפרעו.
ח,לד  אשרי אדם, שומע-לי:    לשקוד על-דלתותיי, יום יום--לשמור, מזוזות פתחיי.
ח,לה  כי מוצאי, מצא חיים;    ויפק רצון, מיהוה.
ח,לו  וחוטאי, חומס נפשו;    כל-משנאיי, אהבו מוות.
ט,א  חכמות, בנתה ביתה;    חצבה עמודיה שבעה.
ט,ב  טבחה טבחה, מסכה יינה;    אף, ערכה שולחנה.
ט,ג  שלחה נערותיה תקרא--    על-גפי, מרומי קרת.
ט,ד  מי-פתי, יסור הנה;    חסר-לב, אמרה לו.
ט,ה  לכו, לחמו בלחמי;    ושתו, ביין מסכתי.
ט,ו  עזבו פתיים וחיו;    ואשרו, בדרך בינה.
ט,ז  יוסר, לץ--לוקח לו קלון;    ומוכיח לרשע מומו.
ט,ח  אל-תוכח לץ, פן-ישנאך;    הוכח לחכם, ויאהבך.
ט,ט  תן לחכם, ויחכם-עוד;    הודע לצדיק, ויוסף לקח.
ט,י  תחילת חכמה, יראת יהוה;    ודעת קדושים בינה.
ט,יא  כי-בי, ירבו ימיך;    ויוסיפו לך, שנות חיים.
ט,יב  אם-חכמת, חכמת לך;    ולצת, לבדך תישא.
ט,יג  אשת כסילות, הומייה;    פתיות, ובל-ידעה מה.
ט,יד  וישבה, לפתח ביתה--    על-כיסא, מרומי קרת.
ט,טו  לקרוא לעוברי-דרך;    המיישרים, אורחותם.
ט,טז  מי-פתי, יסור הנה;    וחסר-לב, ואמרה לו.
ט,יז  מים-גנובים ימתקו;    ולחם סתרים ינעם.
ט,יח  ולא-ידע, כי-רפאים שם;    בעמקי שאול קרואיה.
י,א                  משלי, שלמה:
בן חכם, ישמח-אב;    ובן כסיל, תוגת אימו.
י,ב  לא-יועילו, אוצרות רשע;    וצדקה, תציל ממוות.
י,ג  לא-ירעיב יהוה, נפש צדיק;    והוות רשעים יהדוף.
י,ד  ראש--עושה כף-רמייה;    ויד חרוצים תעשיר.
י,ה  אוגר בקיץ, בן משכיל;    נרדם בקציר, בן מביש.
י,ו  ברכות, לראש צדיק;    ופי רשעים, יכסה חמס.
י,ז  זכר צדיק, לברכה;    ושם רשעים ירקב.
י,ח  חכם-לב, ייקח מצוות;    ואוויל שפתיים, יילבט.
י,ט  הולך בתום, ילך בטח;    ומעקש דרכיו, ייוודע.
י,י  קורץ עין, ייתן עצבת;    ואוויל שפתיים, יילבט.
י,יא  מקור חיים, פי צדיק;    ופי רשעים, יכסה חמס.
י,יב  שנאה, תעורר מדנים;    ועל כל-פשעים, תכסה אהבה.
י,יג  בשפתי נבון, תימצא חכמה;    ושבט, לגו חסר-לב.
י,יד  חכמים יצפנו-דעת;    ופי-אוויל, מחיתה קרובה.
י,טו  הון עשיר, קרית עוזו;    מחיתת דלים רישם.
י,טז  פעולת צדיק לחיים;    תבואת רשע לחטאת.
י,יז  אורח לחיים, שומר מוסר;    ועוזב תוכחת מתעה.
י,יח  מכסה שנאה, שפתי-שקר;    ומוציא דיבה, הוא כסיל.
י,יט  ברוב דברים, לא יחדל-פשע;    וחושך שפתיו משכיל.
י,כ  כסף נבחר, לשון צדיק;    לב רשעים כמעט.
י,כא  שפתי צדיק, ירעו רבים;    ואווילים, בחסר-לב ימותו.
י,כב  ברכת יהוה, היא תעשיר;    ולא-יוסיף עצב עימה.
י,כג  כשחוק לכסיל, עשות זימה;    וחכמה, לאיש תבונה.
י,כד  מגורת רשע, היא תבואנו;    ותאוות צדיקים ייתן.
י,כה  כעבור סופה, ואין רשע;    וצדיק, יסוד עולם.
י,כו  כחומץ, לשיניים--וכעשן לעיניים:    כן העצל, לשולחיו.
י,כז  יראת יהוה, תוסיף ימים;    ושנות רשעים תקצורנה.
י,כח  תוחלת צדיקים שמחה;    ותקוות רשעים תאבד.
י,כט  מעוז לתום, דרך יהוה;    ומחיתה, לפועלי אוון.
י,ל  צדיק, לעולם בל-יימוט;    ורשעים, לא ישכנו-ארץ.
י,לא  פי-צדיק, ינוב חכמה;    ולשון תהפוכות, תיכרת.
י,לב  שפתי צדיק, יידעון רצון;    ופי רשעים, תהפוכות.
יא,א  מאזני מרמה, תועבת יהוה;    ואבן שלמה רצונו.
יא,ב  בא-זדון, ויבוא קלון;    ואת-צנועים חכמה.
יא,ג  תומת ישרים תנחם;    וסלף בוגדים ישודם.
יא,ד  לא-יועיל הון, ביום עברה;    וצדקה, תציל ממוות.
יא,ה  צדקת תמים, תיישר דרכו;    וברשעתו, ייפול רשע.
יא,ו  צדקת ישרים, תצילם;    ובהוות, בוגדים יילכדו.
יא,ז  במות אדם רשע, תאבד תקווה;    ותוחלת אונים אבדה.
יא,ח  צדיק, מצרה נחלץ;    ויבוא רשע תחתיו.
יא,ט  בפה--חנף, ישחית ריעהו;    ובדעת, צדיקים ייחלצו.
יא,י  בטוב צדיקים, תעלוץ קריה;    ובאבוד רשעים רינה.
יא,יא  בברכת ישרים, תרום קרת;    ובפי רשעים, תיהרס.
יא,יב  בז-לריעהו חסר-לב;    ואיש תבונות יחריש.
יא,יג  הולך רכיל, מגלה-סוד;    ונאמן-רוח, מכסה דבר.
יא,יד  באין תחבולות, ייפול-עם;    ותשועה, ברוב יועץ.
יא,טו  רע-ירוע, כי-ערב זר;    ושונא תוקעים בוטח.
יא,טז  אשת-חן, תתמוך כבוד;    ועריצים, יתמכו-עושר.
יא,יז  גומל נפשו, איש חסד;    ועוכר שארו, אכזרי.
יא,יח  רשע--עושה פעולת-שקר;    וזורע צדקה, שכר אמת.
יא,יט  כן-צדקה לחיים;    ומרדף רעה למותו.
יא,כ  תועבת יהוה, עיקשי-לב;    ורצונו, תמימי דרך.
יא,כא  יד ליד, לא-יינקה רע;    וזרע צדיקים נמלט.
יא,כב  נזם זהב, באף חזיר--    אישה יפה, וסרת טעם.
יא,כג  תאוות צדיקים אך-טוב;    תקוות רשעים עברה.
יא,כד  יש מפזר, ונוסף עוד;    וחושך מיושר, אך-למחסור.
יא,כה  נפש-ברכה תדושן;    ומרווה, גם-הוא יורא.
יא,כו  מונע בר, ייקבוהו לאום;    וברכה, לראש משביר.
יא,כז  שוחר טוב, יבקש רצון;    ודורש רעה תבואנו.
יא,כח  בוטח בעושרו, הוא ייפול;    וכעלה, צדיקים יפרחו.
יא,כט  עוכר ביתו, ינחל-רוח;    ועבד אוויל, לחכם-לב.
יא,ל  פרי-צדיק, עץ חיים;    ולוקח נפשות חכם.
יא,לא  הן צדיק, בארץ ישולם;    אף, כי-רשע וחוטא.
יב,א  אוהב מוסר, אוהב דעת;    ושונא תוכחת בער.
יב,ב  טוב--יפיק רצון, מיהוה;    ואיש מזימות ירשיע.
יב,ג  לא-ייכון אדם ברשע;    ושורש צדיקים, בל-יימוט.
יב,ד  אשת-חיל, עטרת בעלה;    וכרקב בעצמותיו מבישה.
יב,ה  מחשבות צדיקים משפט;    תחבולות רשעים מרמה.
יב,ו  דברי רשעים ארוב-דם;    ופי ישרים, יצילם.
יב,ז  הפוך רשעים ואינם;    ובית צדיקים יעמוד.
יב,ח  לפי-שכלו, יהולל-איש;    ונעווה-לב, יהיה לבוז.
יב,ט  טוב נקלה, ועבד לו--    ממתכבד, וחסר-לחם.
יב,י  יודע צדיק, נפש בהמתו;    ורחמי רשעים, אכזרי.
יב,יא  עובד אדמתו, ישבע-לחם;    ומרדף ריקים חסר-לב.
יב,יב  חמד רשע, מצוד רעים;    ושורש צדיקים ייתן.
יב,יג  בפשע שפתיים, מוקש רע;    וייצא מצרה צדיק.
יב,יד  מפרי פי-איש, ישבע-טוב;    וגמול ידי-אדם, ישיב לו.
יב,טו  דרך אוויל, ישר בעיניו;    ושומע לעצה חכם.
יב,טז  אוויל--ביום, ייוודע כעסו;    וכוסה קלון ערום.
יב,יז  יפיח אמונה, יגיד צדק;    ועד שקרים מרמה.
יב,יח  יש בוטה, כמדקרות חרב;    ולשון חכמים מרפא.
יב,יט  שפת-אמת, תיכון לעד;    ועד-ארגיעה, לשון שקר.
יב,כ  מרמה, בלב-חורשי רע;    וליועצי שלום שמחה.
יב,כא  לא-יאונה לצדיק כל-אוון;    ורשעים, מלאו רע.
יב,כב  תועבת יהוה, שפתי-שקר;    ועושי אמונה רצונו.
יב,כג  אדם ערום, כוסה דעת;    ולב כסילים, יקרא איוולת.
יב,כד  יד-חרוצים תמשול;    ורמייה, תהיה למס.
יב,כה  דאגה בלב-איש ישחנה;    ודבר טוב ישמחנה.
יב,כו  יתר מריעהו צדיק;    ודרך רשעים תתעם.
יב,כז  לא-יחרוך רמייה צידו;    והון-אדם יקר חרוץ.
יב,כח  באורח-צדקה חיים;    ודרך נתיבה אל-מוות.
יג,א  בן חכם, מוסר אב;    ולץ, לא-שמע גערה.
יג,ב  מפרי פי-איש, יאכל טוב;    ונפש בוגדים חמס.
יג,ג  נוצר פיו, שומר נפשו;    פושק שפתיו, מחיתה-לו.
יג,ד  מתאווה ואין, נפשו עצל;    ונפש חרוצים תדושן.
יג,ה  דבר-שקר, ישנא צדיק;    ורשע, יבאיש ויחפיר.
יג,ו  צדקה, תיצור תום-דרך;    ורשעה, תסלף חטאת.
יג,ז  יש מתעשר, ואין כול;    מתרושש, והון רב.
יג,ח  כופר נפש-איש עושרו;    ורש, לא-שמע גערה.
יג,ט  אור-צדיקים ישמח;    ונר רשעים ידעך.
יג,י  רק-בזדון, ייתן מצה;    ואת-נועצים חכמה.
יג,יא  הון, מהבל ימעט;    וקובץ על-יד ירבה.
יג,יב  תוחלת ממושכה, מחלה-לב;    ועץ חיים, תאווה באה.
יג,יג  בז לדבר, ייחבל לו;    וירא מצוה, הוא ישולם.
יג,יד  תורת חכם, מקור חיים--    לסור, ממוקשי מוות.
יג,טו  שכל-טוב, ייתן-חן;    ודרך בוגדים איתן.
יג,טז  כל-ערום, יעשה בדעת;    וכסיל, יפרוש איוולת.
יג,יז  מלאך רשע, ייפול ברע;    וציר אמונים מרפא.
יג,יח  ריש וקלון, פורע מוסר;    ושומר תוכחת יכובד.
יג,יט  תאווה נהיה, תערב לנפש;    ותועבת כסילים, סור מרע.
יג,כ  הולך את-חכמים יחכם;    ורועה כסילים ירוע.
יג,כא  חטאים, תרדף רעה;    ואת-צדיקים, ישלם-טוב.
יג,כב  טוב--ינחיל בני-בנים;    וצפון לצדיק, חיל חוטא.
יג,כג  רוב-אוכל, ניר ראשים;    ויש נספה, בלא משפט.
יג,כד  חושך שבטו, שונא בנו;    ואוהבו, שיחרו מוסר.
יג,כה  צדיק--אוכל, לשובע נפשו;    ובטן רשעים תחסר.
יד,א  חכמות נשים, בנתה ביתה;    ואיוולת, בידיה תהרסנו.
יד,ב  הולך ביושרו, ירא יהוה;    ונלוז דרכיו בוזהו.
יד,ג  בפי-אוויל, חוטר גאווה;    ושפתי חכמים, תשמורם.
יד,ד  באין אלפים, איבוס בר;    ורוב-תבואות, בכוח שור.
יד,ה  עד אמונים, לא יכזב;    ויפיח כזבים, עד שקר.
יד,ו  ביקש-לץ חכמה ואין;    ודעת לנבון נקל.
יד,ז  לך מנגד, לאיש כסיל;    ובל-ידעת, שפתי-דעת.
יד,ח  חכמת ערום, הבין דרכו;    ואיוולת כסילים מרמה.
יד,ט  אווילים, יליץ אשם;    ובין ישרים רצון.
יד,י  לב--יודע, מורת נפשו;    ובשמחתו, לא-יתערב זר.
יד,יא  בית רשעים, יישמד;    ואוהל ישרים יפריח.
יד,יב  יש דרך ישר, לפני-איש;    ואחריתה, דרכי-מוות.
יד,יג  גם-בשחוק יכאב-לב;    ואחריתה שמחה תוגה.
יד,יד  מדרכיו ישבע, סוג לב;    ומעליו, איש טוב.
יד,טו  פתי, יאמין לכל-דבר;    וערום, יבין לאשורו.
יד,טז  חכם ירא, וסר מרע;    וכסיל, מתעבר ובוטח.
יד,יז  קצר-אפיים, יעשה איוולת;    ואיש מזימות, יישנא.
יד,יח  נחלו פתיים איוולת;    וערומים, יכתירו דעת.
יד,יט  שחו רעים, לפני טובים;    ורשעים, על-שערי צדיק.
יד,כ  גם-לריעהו, יישנא רש;    ואוהבי עשיר רבים.
יד,כא  בז-לריעהו חוטא;    ומחונן ענווים אשריו.
יד,כב  הלוא-יתעו, חורשי רע;    וחסד ואמת, חורשי טוב.
יד,כג  בכל-עצב, יהיה מותר;    ודבר-שפתיים, אך-למחסור.
יד,כד  עטרת חכמים עושרם;    איוולת כסילים איוולת.
יד,כה  מציל נפשות, עד אמת;    ויפיח כזבים מרמה.
יד,כו  ביראת יהוה, מבטח-עוז;    ולבניו, יהיה מחסה.
יד,כז  יראת יהוה, מקור חיים--    לסור, ממוקשי מוות.
יד,כח  ברוב-עם הדרת-מלך;    ובאפס לאום, מחיתת רזון.
יד,כט  ארך אפיים, רב-תבונה;    וקצר-רוח, מרים איוולת.
יד,ל  חיי בשרים, לב מרפא;    ורקב עצמות קנאה.
יד,לא  עושק דל, חירף עושהו;    ומכבדו, חונן אביון.
יד,לב  ברעתו, יידחה רשע;    וחוסה במותו צדיק.
יד,לג  בלב נבון, תנוח חכמה;    ובקרב כסילים, תיוודע.
יד,לד  צדקה תרומם-גוי;    וחסד לאומים חטאת.
יד,לה  רצון-מלך, לעבד משכיל;    ועברתו, תהיה מביש.
טו,א  מענה-רך, ישיב חמה;    ודבר-עצב, יעלה-אף.
טו,ב  לשון חכמים, תיטיב דעת;    ופי כסילים, יביע איוולת.
טו,ג  בכל-מקום, עיני יהוה;    צופות, רעים וטובים.
טו,ד  מרפא לשון, עץ חיים;    וסלף בה, שבר ברוח.
טו,ה  אוויל--ינאץ, מוסר אביו;    ושומר תוכחת יערים.
טו,ו  בית צדיק, חוסן רב;    ובתבואת רשע נעכרת.
טו,ז  שפתי חכמים, יזרו דעת;    ולב כסילים לא-כן.
טו,ח  זבח רשעים, תועבת יהוה;    ותפילת ישרים רצונו.
טו,ט  תועבת יהוה, דרך רשע;    ומרדף צדקה יאהב.
טו,י  מוסר רע, לעוזב אורח;    שונא תוכחת ימות.
טו,יא  שאול ואבדון, נגד יהוה;    אף, כי-ליבות בני-אדם.
טו,יב  לא יאהב-לץ, הוכח לו;    אל-חכמים, לא ילך.
טו,יג  לב שמח, ייטיב פנים;    ובעצבת-לב, רוח נכאה.
טו,יד  לב נבון, יבקש-דעת;    ופי כסילים, ירעה איוולת.
טו,טו  כל-ימי עני רעים;    וטוב-לב, משתה תמיד.
טו,טז  טוב-מעט, ביראת יהוה--    מאוצר רב, ומהומה בו.
טו,יז  טוב ארוחת ירק, ואהבה-שם--    משור אבוס, ושנאה-בו.
טו,יח  איש חמה, יגרה מדון;    וארך אפיים, ישקיט ריב.
טו,יט  דרך עצל, כמשוכת חדק;    ואורח ישרים סלולה.
טו,כ  בן חכם, ישמח-אב;    וכסיל אדם, בוזה אימו.
טו,כא  איוולת, שמחה לחסר-לב;    ואיש תבונה, יישר-לכת.
טו,כב  הפר מחשבות, באין סוד;    וברוב יועצים תקום.
טו,כג  שמחה לאיש, במענה-פיו;    ודבר בעיתו מה-טוב.
טו,כד  אורח חיים, למעלה למשכיל--    למען סור, משאול מטה.
טו,כה  בית גאים, ייסח יהוה;    ויצב, גבול אלמנה.
טו,כו  תועבת יהוה, מחשבות רע;    וטהורים, אמרי-נועם.
טו,כז  עוכר ביתו, בוצע בצע;    ושונא מתנות יחיה.
טו,כח  לב צדיק, יהגה לענות;    ופי רשעים, יביע רעות.
טו,כט  רחוק יהוה, מרשעים;    ותפילת צדיקים ישמע.
טו,ל  מאור-עיניים, ישמח-לב;    שמועה טובה, תדשן-עצם.
טו,לא  אוזן--שומעת, תוכחת חיים:    בקרב חכמים תלין.
טו,לב  פורע מוסר, מואס נפשו;    ושומע תוכחת, קונה לב.
טו,לג  יראת יהוה, מוסר חכמה;    ולפני כבוד ענווה.
טז,א  לאדם מערכי-לב;    ומיהוה, מענה לשון.
טז,ב  כל-דרכי-איש, זך בעיניו;    ותוכן רוחות יהוה.
טז,ג  גול אל-יהוה מעשיך;    וייכונו, מחשבותיך.
טז,ד  כול פעל יהוה, למענהו;    וגם-רשע, ליום רעה.
טז,ה  תועבת יהוה, כל-גבה-לב;    יד ליד, לא יינקה.
טז,ו  בחסד ואמת, יכופר עוון;    וביראת יהוה, סור מרע.
טז,ז  ברצות יהוה, דרכי-איש;    גם-אויביו, ישלים איתו.
טז,ח  טוב-מעט, בצדקה--    מרוב תבואות, בלא משפט.
טז,ט  לב אדם, יחשב דרכו;    ויהוה, יכין צעדו.
טז,י  קסם על-שפתי-מלך;    במשפט, לא ימעל-פיו.
טז,יא  פלס, ומאזני משפט--ליהוה;    מעשהו, כל-אבני-כיס.
טז,יב  תועבת מלכים, עשות רשע:    כי בצדקה, ייכון כיסא.
טז,יג  רצון מלכים, שפתי-צדק;    ודובר ישרים יאהב.
טז,יד  חמת-מלך מלאכי-מוות;    ואיש חכם יכפרנה.
טז,טו  באור-פני-מלך חיים;    ורצונו, כעב מלקוש.
טז,טז  קנה-חכמה--מה-טוב מחרוץ;    וקנות בינה, נבחר מכסף.
טז,יז  מסילת ישרים, סור מרע;    שומר נפשו, נוצר דרכו.
טז,יח  לפני-שבר גאון;    ולפני כישלון, גובה רוח.
טז,יט  טוב שפל-רוח, את-ענווים;    מחלק שלל, את-גאים.
טז,כ  משכיל על-דבר, ימצא-טוב;    ובוטח ביהוה אשריו.
טז,כא  לחכם-לב, ייקרא נבון;    ומתק שפתיים, יוסיף לקח.
טז,כב  מקור חיים, שכל בעליו;    ומוסר אווילים איוולת.
טז,כג  לב חכם, ישכיל פיהו;    ועל-שפתיו, יוסיף לקח.
טז,כד  צוף-דבש, אמרי-נועם;    מתוק לנפש, ומרפא לעצם.
טז,כה  יש דרך ישר, לפני-איש;    ואחריתה, דרכי-מוות.
טז,כו  נפש עמל, עמלה לו:    כי-אכף עליו פיהו.
טז,כז  איש בלייעל, כורה רעה;    ועל-שפתו, כאש צרבת.
טז,כח  איש תהפוכות, ישלח מדון;    ונרגן, מפריד אלוף.
טז,כט  איש חמס, יפתה ריעהו;    והוליכו, בדרך לא-טוב.
טז,ל  עוצה עיניו, לחשוב תהפוכות;    קורץ שפתיו, כילה רעה.
טז,לא  עטרת תפארת שיבה;    בדרך צדקה, תימצא.
טז,לב  טוב ארך אפיים, מגיבור;    ומושל ברוחו, מלוכד עיר.
טז,לג  בחיק, יוטל את-הגורל;    ומיהוה, כל-משפטו.
יז,א  טוב פת חרבה, ושלווה-בה--    מבית, מלא זבחי-ריב.
יז,ב  עבד-משכיל--ימשול, בבן מביש;    ובתוך אחים, יחלוק נחלה.
יז,ג  מצרף לכסף, וכור לזהב;    ובוחן ליבות יהוה.
יז,ד  מרע, מקשיב על-שפת-אוון;    שקר מזין, על-לשון הוות.
יז,ה  לועג לרש, חירף עושהו;    שמח לאיד, לא יינקה.
יז,ו  עטרת זקנים, בני בנים;    ותפארת בנים אבותם.
יז,ז  לא-נאוה לנבל שפת-יתר;    אף, כי-לנדיב שפת-שקר.
יז,ח  אבן-חן השוחד, בעיני בעליו;    אל-כל-אשר יפנה ישכיל.
יז,ט  מכסה-פשע, מבקש אהבה;    ושונה בדבר, מפריד אלוף.
יז,י  תחת גערה במבין--    מהכות כסיל מאה.
יז,יא  אך-מרי יבקש-רע;    ומלאך אכזרי, ישולח-בו.
יז,יב  פגוש דוב שכול באיש;    ואל-כסיל, באיוולתו.
יז,יג  משיב רעה, תחת טובה--    לא-תמוש רעה, מביתו.
יז,יד  פוטר מים, ראשית מדון;    ולפני התגלע, הריב נטוש.
יז,טו  מצדיק רשע, ומרשיע צדיק--    תועבת יהוה, גם-שניהם.
יז,טז  למה-זה מחיר ביד-כסיל--    לקנות חכמה ולב-אין.
יז,יז  בכל-עת, אוהב הריע;    ואח לצרה, ייוולד.
יז,יח  אדם חסר-לב, תוקע כף;    עורב ערובה, לפני ריעהו.
יז,יט  אוהב פשע, אוהב מצה;    מגביה פתחו, מבקש-שבר.
יז,כ  עיקש-לב, לא ימצא-טוב;    ונהפך בלשונו, ייפול ברעה.
יז,כא  יולד כסיל, לתוגה לו;    ולא-ישמח, אבי נבל.
יז,כב  לב שמח, ייטיב גהה;    ורוח נכאה, תייבש-גרם.
יז,כג  שוחד מחיק, רשע ייקח--    להטות, אורחות משפט.
יז,כד  את-פני מבין חכמה;    ועיני כסיל, בקצה-ארץ.
יז,כה  כעס לאביו, בן כסיל;    וממר, ליולדתו.
יז,כו  גם ענוש לצדיק לא-טוב--    להכות נדיבים על-יושר.
יז,כז  חושך אמריו, יודע דעת;    יקר-רוח, איש תבונה.
יז,כח  גם אוויל מחריש, חכם ייחשב;    אוטם שפתיו נבון.
יח,א  לתאווה, יבקש נפרד;    בכל-תושייה, יתגלע.
יח,ב  לא-יחפוץ כסיל, בתבונה:    כי, אם-בהתגלות ליבו.
יח,ג  בבוא-רשע, בא גם-בוז;    ועם-קלון חרפה.
יח,ד  מים עמוקים, דברי פי-איש;    נחל נובע, מקור חכמה.
יח,ה  שאת פני-רשע לא-טוב--    להטות צדיק, במשפט.
יח,ו  שפתי כסיל, יבואו בריב;    ופיו, למהלומות יקרא.
יח,ז  פי-כסיל, מחיתה-לו;    ושפתיו, מוקש נפשו.
יח,ח  דברי נרגן, כמתלהמים;    והם, ירדו חדרי-בטן.
יח,ט  גם, מתרפה במלאכתו--    אח הוא, לבעל משחית.
יח,י  מגדל-עוז, שם יהוה;    בו-ירוץ צדיק ונשגב.
יח,יא  הון עשיר, קרית עוזו;    וכחומה נשגבה, במשכיתו.
יח,יב  לפני-שבר, יגבה לב-איש;    ולפני כבוד ענווה.
יח,יג  משיב דבר, בטרם ישמע--    איוולת היא-לו, וכלימה.
יח,יד  רוח-איש, יכלכל מחלהו;    ורוח נכאה, מי יישאנה.
יח,טו  לב נבון, יקנה-דעת;    ואוזן חכמים, תבקש-דעת.
יח,טז  מתן אדם, ירחיב לו;    ולפני גדולים ינחנו.
יח,יז  צדיק הראשון בריבו;    ובא-ריעהו, וחקרו.
יח,יח  מדיינים, ישבית הגורל;    ובין עצומים יפריד.
יח,יט  אח--נפשע מקרית-עוז;    ומדיינים, כבריח ארמון.
יח,כ  מפרי פי-איש, תשבע בטנו;    תבואת שפתיו ישבע.
יח,כא  מוות וחיים, ביד-לשון;    ואוהביה, יאכל פרייה.
יח,כב  מצא אישה, מצא טוב;    ויפק רצון, מיהוה.
יח,כג  תחנונים ידבר-רש;    ועשיר, יענה עזות.
יח,כד  איש ריעים, להתרועע;    ויש אוהב, דבק מאח.
יט,א  טוב-רש, הולך בתומו--    מעיקש שפתיו, והוא כסיל.
יט,ב  גם בלא-דעת נפש לא-טוב;    ואץ ברגליים חוטא.
יט,ג  איוולת אדם, תסלף דרכו;    ועל-יהוה, יזעף ליבו.
יט,ד  הון--יוסיף, ריעים רבים;    ודל, מריעהו ייפרד.
יט,ה  עד שקרים, לא יינקה;    ויפיח כזבים, לא יימלט.
יט,ו  רבים, יחלו פני-נדיב;    וכל-הריע, לאיש מתן.
יט,ז  כל אחי-רש, שנאוהו--    אף כי מריעיהו, רחקו ממנו;
מרדף אמרים    לו-המה.
יט,ח  קונה-לב, אוהב נפשו;    שומר תבונה, למצוא-טוב.
יט,ט  עד שקרים, לא יינקה;    ויפיח כזבים יאבד.

יט,י  לא-נאוה לכסיל תענוג;    אף, כי-לעבד משול בשרים.
יט,יא  שכל אדם, האריך אפו;    ותפארתו, עבור על-פשע.
יט,יב  נהם ככפיר, זעף מלך;    וכטל על-עשב רצונו.
יט,יג  הוות לאביו, בן כסיל;    ודלף טורד, מדייני אישה.
יט,יד  בית והון, נחלת אבות;    ומיהוה, אישה משכלת.
יט,טו  עצלה, תפיל תרדמה;    ונפש רמייה תרעב.
יט,טז  שומר מצוה, שומר נפשו;    בוזה דרכיו ימות.
יט,יז  מלווה יהוה, חונן דל;    וגמולו, ישלם-לו.
יט,יח  יסר בנך, כי-יש תקווה;    ואל-המיתו, אל-תישא נפשך.
יט,יט  גדול-חמה, נושא עונש:    כי אם-תציל, ועוד תוסיף.
יט,כ  שמע עצה, וקבל מוסר--    למען, תחכם באחריתך.
יט,כא  רבות מחשבות בלב-איש;    ועצת יהוה, היא תקום.
יט,כב  תאוות אדם חסדו;    וטוב-רש, מאיש כזב.
יט,כג  יראת יהוה לחיים;    ושבע ילין, בל-ייפקד רע.
יט,כד  טמן עצל ידו, בצלחת;    גם-אל-פיהו, לא ישיבנה.
יט,כה  לץ תכה, ופתי יערים;    והוכיח לנבון, יבין דעת.
יט,כו  משדד-אב, יבריח אם--    בן, מביש ומחפיר.
יט,כז  חדל-בני, לשמוע מוסר;    לשגות, מאמרי-דעת.
יט,כח  עד בלייעל, יליץ משפט;    ופי רשעים, יבלע-אוון.
יט,כט  נכונו ללצים שפטים;    ומהלומות, לגו כסילים.
כ,א  לץ היין, הומה שיכר;    וכל-שוגה בו, לא יחכם.
כ,ב  נהם ככפיר, אימת מלך;    מתעברו, חוטא נפשו.
כ,ג  כבוד לאיש, שבת מריב;    וכל-אוויל, יתגלע.
כ,ד  מחורף, עצל לא-יחרוש;    ושאל בקציר ואין.
כ,ה  מים עמוקים, עצה בלב-איש;    ואיש תבונה ידלנה.
כ,ו  רוב-אדם--יקרא, איש חסדו;    ואיש אמונים, מי ימצא.
כ,ז  מתהלך בתומו צדיק;    אשרי בניו אחריו.
כ,ח  מלך, יושב על-כיסא-דין--    מזרה בעיניו כל-רע.
כ,ט  מי-יאמר, זיכיתי ליבי;    טהרתי, מחטאתי.
כ,י  אבן ואבן, איפה ואיפה--    תועבת יהוה, גם-שניהם.
כ,יא  גם במעלליו, יתנכר-נער--    אם-זך ואם-ישר פועלו.
כ,יב  אוזן שומעת, ועין רואה--    יהוה, עשה גם-שניהם.
כ,יג  אל-תאהב שינה, פן-תיוורש;    פקח עיניך שבע-לחם.
כ,יד  רע רע, יאמר הקונה;    ואוזל לו, אז יתהלל.
כ,טו  יש זהב, ורוב-פנינים;    וכלי יקר, שפתי-דעת.
כ,טז  לקח-בגדו, כי-ערב זר;    ובעד נוכרייה חבלהו.
כ,יז  ערב לאיש, לחם שקר;    ואחר, יימלא-פיהו חצץ.
כ,יח  מחשבות, בעצה תיכון;    ובתחבולות, עשה מלחמה.
כ,יט  גולה-סוד, הולך רכיל;    ולפותה שפתיו, לא תתערב.
כ,כ  מקלל, אביו ואימו--    ידעך נרו, באשון חושך.
כ,כא  נחלה, מבוהלת בראשונה;    ואחריתה, לא תבורך.
כ,כב  אל-תאמר אשלמה-רע;    קווה ליהוה, ויושע לך.
כ,כג  תועבת יהוה, אבן ואבן;    ומאזני מרמה לא-טוב.
כ,כד  מיהוה מצעדי-גבר;    ואדם, מה-יבין דרכו.
כ,כה  מוקש אדם, ילע קודש;    ואחר נדרים לבקר.
כ,כו  מזרה רשעים, מלך חכם;    וישב עליהם אופן.
כ,כז  נר יהוה, נשמת אדם;    חופש, כל-חדרי-בטן.
כ,כח  חסד ואמת, ייצרו-מלך;    וסעד בחסד כיסאו.
כ,כט  תפארת בחורים כוחם;    והדר זקנים שיבה.
כ,ל  חבורות פצע, תמרוק ברע;    ומכות, חדרי-בטן.
כא,א  פלגי-מים לב-מלך, ביד-יהוה;    על-כל-אשר יחפוץ יטנו.
כא,ב  כל-דרך-איש, ישר בעיניו;    ותוכן ליבות יהוה.
כא,ג  עשה, צדקה ומשפט--    נבחר ליהוה מזבח.
כא,ד  רום-עיניים, ורחב-לב--    ניר רשעים חטאת.
כא,ה  מחשבות חרוץ, אך-למותר;    וכל-אץ, אך-למחסור.
כא,ו  פועל אוצרות, בלשון שקר--    הבל נידף, מבקשי-מוות.
כא,ז  שוד-רשעים יגורם:    כי מיאנו, לעשות משפט.
כא,ח  הפכפך דרך איש וזר;    וזך, ישר פועלו.
כא,ט  טוב, לשבת על-פינת-גג--    מאשת מדיינים, ובית חבר.
כא,י  נפש רשע, איוותה-רע;    לא-יוחן בעיניו ריעהו.
כא,יא  בענוש-לץ, יחכם-פתי;    ובהשכיל לחכם, ייקח-דעת.
כא,יב  משכיל צדיק, לבית רשע;    מסלף רשעים לרע.
כא,יג  אוטם אוזנו, מזעקת-דל--    גם-הוא יקרא, ולא ייענה.
כא,יד  מתן בסתר, יכפה-אף;    ושוחד בחיק, חמה עזה.
כא,טו  שמחה לצדיק, עשות משפט;    ומחיתה, לפועלי אוון.
כא,טז  אדם--תועה, מדרך השכל:    בקהל רפאים ינוח.
כא,יז  איש מחסור, אוהב שמחה;    אוהב יין-ושמן, לא יעשיר.
כא,יח  כופר לצדיק רשע;    ותחת ישרים בוגד.
כא,יט  טוב, שבת בארץ-מדבר--    מאשת מדיינים וכעס.
כא,כ  אוצר, נחמד ושמן--בנווה חכם;    וכסיל אדם יבלענו.
כא,כא  רודף, צדקה וחסד--    ימצא חיים, צדקה וכבוד.
כא,כב  עיר גיבורים, עלה חכם;    ויורד, עוז מבטחה.
כא,כג  שומר פיו, ולשונו--    שומר מצרות נפשו.
כא,כד  זד יהיר, לץ שמו--    עושה, בעברת זדון.
כא,כה  תאוות עצל תמיתנו:    כי-מיאנו ידיו לעשות.
כא,כו  כל-היום, התאווה תאווה;    וצדיק ייתן, ולא יחשוך.
כא,כז  זבח רשעים, תועבה;    אף, כי-בזימה יביאנו.
כא,כח  עד-כזבים יאבד;    ואיש שומע, לנצח ידבר.
כא,כט  העז איש רשע בפניו;    וישר, הוא יבין דרכו.
כא,ל  אין חכמה, ואין תבונה--    ואין עצה, לנגד יהוה.

כא,לא  סוס--מוכן, ליום מלחמה;    וליהוה, התשועה.
כב,א  נבחר שם, מעושר רב:    מכסף ומזהב, חן טוב.
כב,ב  עשיר ורש נפגשו;    עושה כולם יהוה.
כב,ג  ערום, ראה רעה ונסתר;    ופתיים, עברו ונענשו.
כב,ד  עקב ענווה, יראת יהוה;    עושר וכבוד וחיים.
כב,ה  צינים פחים, בדרך עיקש;    שומר נפשו, ירחק מהם.
כב,ו  חנוך לנער, על-פי דרכו--    גם כי-יזקין, לא-יסור ממנה.
כב,ז  עשיר, ברשים ימשול;    ועבד לווה, לאיש מלווה.
כב,ח  זורע עוולה, יקצור-אוון;    ושבט עברתו יכלה.
כב,ט  טוב-עין, הוא יבורך:    כי-נתן מלחמו לדל.
כב,י  גרש לץ, וייצא מדון;    וישבות, דין וקלון.
כב,יא  אוהב טהור-לב--    חן שפתיו, ריעהו מלך.
כב,יב  עיני יהוה, נצרו דעת;    ויסלף, דברי בוגד.
כב,יג  אמר עצל, ארי בחוץ;    בתוך רחובות, אירצח.
כב,יד  שוחה עמוקה, פי זרות;    זעום יהוה, ייפול-שם.
כב,טו  איוולת, קשורה בלב-נער;    שבט מוסר, ירחיקנה ממנו.
כב,טז  עושק דל, להרבות לו--    נותן לעשיר, אך-למחסור.
כב,יז  הט אוזנך--ושמע, דברי חכמים;    וליבך, תשית לדעתי.
כב,יח  כי-נעים, כי-תשמרם בבטנך;    ייכונו יחדיו, על-שפתיך.
כב,יט  להיות ביהוה, מבטחך--    הודעתיך היום אף-אתה.
כב,כ  הלוא כתבתי לך, שלישים--    במועצות ודעת.
כב,כא  להודיעך--קושט, אמרי אמת;    להשיב אמרים אמת, לשולחיך.
כב,כב  אל-תגזול-דל, כי דל-הוא;    ואל-תדכא עני בשער.
כב,כג  כי-יהוה, יריב ריבם;    וקבע את-קובעיהם נפש.
כב,כד  אל-תתרע, את-בעל אף;    ואת-איש חמות, לא תבוא.
כב,כה  פן-תאלף אורחותיו;    ולקחת מוקש לנפשך.
כב,כו  אל-תהי בתוקעי-כף;    בעורבים, משאות.
כב,כז  אם-אין-לך לשלם--    למה ייקח משכבך, מתחתיך.
כב,כח  אל-תסג, גבול עולם--    אשר עשו אבותיך.
כב,כט  חזית איש, מהיר במלאכתו--    לפני-מלכים יתייצב;
בל-יתייצב,    לפני חשוכים.

כג,א  כי-תשב, ללחום את-מושל--    בין תבין, את-אשר לפניך.
כג,ב  ושמת שכין בלועך--    אם-בעל נפש אתה.
כג,ג  אל-תתאו, למטעמותיו;    והוא, לחם כזבים.
כג,ד  אל-תיגע להעשיר;    מבינתך חדל.
כג,ה  התעיף עיניך בו,    ואיננו:
כי עשה יעשה-לו כנפיים;    כנשר, יעוף השמיים.

כג,ו  אל-תלחם--את-לחם, רע עין;    ואל-תתאו, למטעמותיו.
כג,ז  כי, כמו שער בנפשו--    כן-הוא:
אכול ושתה, יאמר לך;    וליבו, בל-עימך.
כג,ח  פיתך-אכלת תקיאנה;    ושיחת, דבריך הנעימים.
כג,ט  באוזני כסיל, אל-תדבר:    כי-יבוז, לשכל מיליך.
כג,י  אל-תסג, גבול עולם;    ובשדי יתומים, אל-תבוא.
כג,יא  כי-גואלם חזק;    הוא-יריב את-ריבם איתך.
כג,יב  הביאה למוסר ליבך;    ואוזנך, לאמרי-דעת.
כג,יג  אל-תמנע מנער מוסר:    כי-תכנו בשבט, לא ימות.
כג,יד  אתה, בשבט תכנו;    ונפשו, משאול תציל.
כג,טו  בני, אם-חכם ליבך--    ישמח ליבי גם-אני.
כג,טז  ותעלוזנה כליותיי--    בדבר שפתיך, מישרים.
כג,יז  אל-יקנא ליבך, בחטאים:    כי אם-ביראת-יהוה, כל-היום.
כג,יח  כי, אם-יש אחרית;    ותקוותך, לא תיכרת.
כג,יט  שמע-אתה בני וחכם;    ואשר בדרך ליבך.
כג,כ  אל-תהי בסובאי-יין--    בזוללי בשר למו.
כג,כא  כי-סובא וזולל, ייוורש;    וקרעים, תלביש נומה.
כג,כב  שמע לאביך, זה ילדך;    ואל-תבוז, כי-זקנה אימך.
כג,כג  אמת קנה, ואל-תמכור;    חכמה ומוסר ובינה.
כג,כד  גיל יגיל, אבי צדיק;    ויולד חכם, ישמח-בו.
כג,כה  ישמח-אביך ואימך;    ותגל, יולדתך.
כג,כו  תנה-בני ליבך לי;    ועיניך, דרכיי תיצורנה.
כג,כז  כי-שוחה עמוקה זונה;    ובאר צרה, נוכרייה.
כג,כח  אף-היא, כחתף תארוב;    ובוגדים, באדם תוסיף.
כג,כט  למי אוי למי אבוי, למי מדיינים למי שיח--    למי, פצעים חינם;
למי,    חכלילות עיניים.
כג,ל  למאחרים על-היין--    לבאים, לחקור ממסך.
כג,לא  אל-תרא יין, כי יתאדם:    כי-ייתן בכוס עינו; יתהלך, במישרים.
כג,לב  אחריתו, כנחש יישך;    וכצפעוני יפריש.
כג,לג  עיניך, יראו זרות;    וליבך, ידבר תהפוכות.
כג,לד  והיית, כשוכב בלב-ים;    וכשוכב, בראש חיבל.
כג,לה  הכוני בל-חליתי--    הלמוני, בל-ידעתי:
מתיי אקיץ;    אוסיף, אבקשנו עוד.
כד,א  אל-תקנא, באנשי רעה;    ואל-תתאו, להיות איתם.
כד,ב  כי-שוד, יהגה ליבם;    ועמל, שפתיהם תדברנה.
כד,ג  בחכמה, ייבנה בית;    ובתבונה, יתכונן.
כד,ד  ובדעת, חדרים יימלאו--    כל-הון יקר ונעים.
כד,ה  גבר-חכם בעוז;    ואיש-דעת, מאמץ-כוח.
כד,ו  כי בתחבולות, תעשה-לך מלחמה;    ותשועה, ברוב יועץ.
כד,ז  ראמות לאוויל חכמות;    בשער, לא יפתח-פיהו.
כד,ח  מחשב להרע--    לו, בעל-מזימות יקראו.
כד,ט  זימת איוולת חטאת;    ותועבת לאדם לץ.
כד,י  התרפית, ביום צרה--    צר כוחך.
כד,יא  הצל, לקוחים למוות;    ומטים להרג, אם-תחשוך.
כד,יב  כי-תאמר--    הן, לא-ידענו-זה:
הלוא-תוכן ליבות, הוא-יבין, ונוצר נפשך, הוא יידע;    והשיב לאדם כפועלו.
כד,יג  אכול-בני דבש כי-טוב;    ונופת מתוק, על-חיכך.
כד,יד  כן, דעה חכמה--לנפשך:    אם-מצאת, ויש אחרית; ותקוותך, לא תיכרת.

כד,טו  אל-תארוב רשע, לנווה צדיק;    אל-תשדד רבצו.
כד,טז  כי שבע, ייפול צדיק וקם;    ורשעים, ייכשלו ברעה.
כד,יז  בנפול אויבך, אל-תשמח;    וביכשלו, אל-יגל ליבך.
כד,יח  פן-יראה יהוה, ורע בעיניו;    והשיב מעליו אפו.

כד,יט  אל-תתחר במרעים;    אל-תקנא, ברשעים.
כד,כ  כי, לא-תהיה אחרית לרע;    נר רשעים ידעך.
כד,כא  ירא-את-יהוה בני ומלך;    עם-שונים, אל-תתערב.
כד,כב  כי-פתאום, יקום אידם;    ופיד שניהם, מי יודע.

כד,כג  גם-אלה לחכמים:    הכר-פנים במשפט בל-טוב.
כד,כד  אומר, לרשע--צדיק אתה:    ייקבוהו עמים; יזעמוהו לאומים.
כד,כה  ולמוכיחים ינעם;    ועליהם, תבוא ברכת-טוב.
כד,כו  שפתיים יישק;    משיב, דברים נכוחים.
כד,כז  הכן בחוץ, מלאכתך--ועתדה בשדה לך;    אחר, ובנית ביתך.

כד,כח  אל-תהי עד-חינם בריעך;    והפיתית, בשפתיך.
כד,כט  אל-תאמר--כאשר עשה-לי, כן אעשה-לו;    אשיב לאיש כפועלו.

כד,ל  על-שדה איש-עצל עברתי;    ועל-כרם, אדם חסר-לב.
כד,לא  והנה עלה כולו, קימשונים--כוסו פניו חרולים;    וגדר אבניו נהרסה.
כד,לב  ואחזה אנוכי, אשית ליבי;    ראיתי, לקחתי מוסר.
כד,לג  מעט שינות, מעט תנומות;    מעט, חיבוק ידיים לשכב.
כד,לד  ובא-מתהלך רישך;    ומחסוריך, כאיש מגן.

כה,א  גם-אלה, משלי שלמה--    אשר העתיקו, אנשי חזקייה מלך-יהודה.
כה,ב  כבוד אלוהים, הסתר דבר;    וכבוד מלכים, חקור דבר.
כה,ג  שמיים לרום, וארץ לעומק;    ולב מלכים, אין חקר.
כה,ד  הגה סיגים מכסף;    וייצא לצורף כלי.
כה,ה  הגה רשע, לפני-מלך;    וייכון בצדק כיסאו.
כה,ו  אל-תתהדר לפני-מלך;    ובמקום גדולים, אל-תעמוד.
כה,ז  כי טוב אמור-לך, עלה-הנה:    מהשפילך, לפני נדיב--אשר ראו עיניך.
כה,ח  אל-תצא לריב, מהר:    פן מה-תעשה, באחריתה--בהכלים אותך ריעך.
כה,ט  ריבך, ריב את-ריעך;    וסוד אחר אל-תגל.
כה,י  פן-יחסדך שומע;    ודיבתך, לא תשוב.
כה,יא  תפוחי זהב, במשכייות כסף--    דבר, דבור על-אופניו.
כה,יב  נזם זהב, וחלי-כתם--    מוכיח חכם, על-אוזן שומעת.
כה,יג  כצינת שלג, ביום קציר--ציר נאמן, לשולחיו;    ונפש אדוניו ישיב.

כה,יד  נשיאים ורוח, וגשם אין--    איש מתהלל, במתת-שקר.
כה,טו  באורך אפיים, יפותה קצין;    ולשון רכה, תשבור-גרם.
כה,טז  דבש מצאת, אכול דייך:    פן-תשבענו, והקאתו.
כה,יז  הוקר רגלך, מבית ריעך:    פן-ישבעך, ושנאך.
כה,יח  מפיץ וחרב, וחץ שנון--    איש עונה בריעהו, עד שקר.
כה,יט  שן רועה, ורגל מועדת--    מבטח בוגד, ביום צרה.
כה,כ  מעדה-בגד, ביום קרה--חומץ על-נתר;    ושר בשירים, על לב-רע.

כה,כא  אם-רעב שונאך, האכילהו לחם;    ואם-צמא, השקהו מים.
כה,כב  כי גחלים--אתה, חותה על-ראשו;    ויהוה, ישלם-לך.
כה,כג  רוח צפון, תחולל גשם;    ופנים נזעמים, לשון סתר.
כה,כד  טוב, שבת על-פינת-גג--    מאשת מדיינים, ובית חבר.
כה,כה  מים קרים, על-נפש עייפה;    ושמועה טובה, מארץ מרחק.
כה,כו  מעיין נרפש, ומקור מושחת--    צדיק, מט לפני-רשע.
כה,כז  אכול דבש הרבות לא-טוב;    וחקר כבודם כבוד.
כה,כח  עיר פרוצה, אין חומה--    איש, אשר אין מעצר לרוחו.
כו,א  כשלג, בקיץ--וכמטר בקציר:    כן לא-נאוה לכסיל כבוד.
כו,ב  כציפור לנוד, כדרור לעוף--    כן קללת חינם, לו תבוא.
כו,ג  שוט לסוס, מתג לחמור;    ושבט, לגו כסילים.
כו,ד  אל-תען כסיל, כאיוולתו:    פן-תשווה-לו גם-אתה.
כו,ה  ענה כסיל, כאיוולתו:    פן-יהיה חכם בעיניו.
כו,ו  מקצה רגליים, חמס שותה--    שולח דברים ביד-כסיל.
כו,ז  דליו שוקיים, מפיסח;    ומשל, בפי כסילים.
כו,ח  כצרור אבן, במרגמה--    כן-נותן לכסיל כבוד.
כו,ט  חוח, עלה ביד-שיכור;    ומשל, בפי כסילים.
כו,י  רב מחולל-כול;    ושוכר כסיל, ושוכר עוברים.
כו,יא  ככלב, שב על-קאו--    כסיל, שונה באיוולתו.
כו,יב  ראית--איש, חכם בעיניו:    תקווה לכסיל ממנו.
כו,יג  אמר עצל, שחל בדרך;    ארי, בין הרחובות.
כו,יד  הדלת, תיסוב על-צירה;    ועצל, על-מיטתו.
כו,טו  טמן עצל ידו, בצלחת;    נלאה, להשיבה אל-פיו.
כו,טז  חכם עצל בעיניו--    משבעה, משיבי טעם.
כו,יז  מחזיק באוזני-כלב--    עובר מתעבר, על-ריב לא-לו.
כו,יח  כמתלהלה, היורה זיקים--    חיצים ומוות.
כו,יט  כן-איש, רימה את-ריעהו;    ואמר, הלוא-משחק אני.
כו,כ  באפס עצים, תכבה-אש;    ובאין נרגן, ישתוק מדון.
כו,כא  פחם לגחלים, ועצים לאש;    ואיש מדיינים, לחרחר-ריב.

כו,כב  דברי נרגן, כמתלהמים;    והם, ירדו חדרי-בטן.
כו,כג  כסף סיגים, מצופה על-חרש--    שפתיים דולקים ולב-רע.
כו,כד  בשפתיו, יינכר שונא;    ובקרבו, ישית מרמה.
כו,כה  כי-יחנן קולו, אל-תאמן-בו:    כי שבע תועבות בליבו.
כו,כו  תיכסה שנאה, במשאון;    תיגלה רעתו בקהל.
כו,כז  כורה-שחת, בה ייפול;    וגולל אבן, אליו תשוב.
כו,כח  לשון-שקר, ישנא דכיו;    ופה חלק, יעשה מדחה.
כז,א  אל-תתהלל, ביום מחר:    כי לא-תדע, מה-ילד יום.
כז,ב  יהללך זר ולא-פיך;    נוכרי, ואל-שפתיך.
כז,ג  כובד-אבן, ונטל החול;    וכעס אוויל, כבד משניהם.
כז,ד  אכזרייות חמה, ושטף אף;    ומי יעמוד, לפני קנאה.
כז,ה  טובה, תוכחת מגולה--    מאהבה מסותרת.
כז,ו  נאמנים, פצעי אוהב;    ונעתרות, נשיקות שונא.
כז,ז  נפש שבעה, תבוס נופת;    ונפש רעבה, כל-מר מתוק.
כז,ח  כציפור, נודדת מן-קינה--    כן-איש, נודד ממקומו.
כז,ט  שמן וקטורת, ישמח-לב;    ומתק ריעהו, מעצת-נפש.
כז,י  ריעך וריע אביך, אל-תעזוב--    ובית אחיך, אל-תבוא ביום אידך;
טוב שכן קרוב,    מאח רחוק.
כז,יא  חכם בני, ושמח ליבי;    ואשיבה חורפי דבר.
כז,יב  ערום, ראה רעה נסתר;    פתיים, עברו נענשו.
כז,יג  קח-בגדו, כי-ערב זר;    ובעד נוכרייה חבלהו.
כז,יד  מברך ריעהו, בקול גדול--בבוקר השכם:    קללה, תיחשב לו.
כז,טו  דלף טורד, ביום סגריר;    ואשת מדיינים, נשתווה.
כז,טז  צופניה צפן-רוח;    ושמן ימינו יקרא.
כז,יז  ברזל בברזל יחד;    ואיש, יחד פני-ריעהו.
כז,יח  נוצר תאנה, יאכל פרייה;    ושומר אדוניו יכובד.
כז,יט  כמים, הפנים לפנים--    כן לב-האדם, לאדם.
כז,כ  שאול ואבדו, לא תשבענה;    ועיני האדם, לא תשבענה.
כז,כא  מצרף לכסף, וכור לזהב;    ואיש, לפי מהללו.
כז,כב  אם תכתוש-את-האוויל, במכתש בתוך הריפות--    בעלי:
לא-תסור מעליו,    איוולתו.
כז,כג  ידוע תדע, פני צאנך;    שית ליבך, לעדרים.
כז,כד  כי לא לעולם חוסן;    ואם-נזר, לדור ודור.
כז,כה  גלה חציר, ונראה-דשא;    ונאספו, עישבות הרים.
כז,כו  כבשים ללבושך;    ומחיר שדה, עתודים.
כז,כז  ודי, חלב עזים--ללחמך, ללחם ביתך;    וחיים, לנערותיך.
כח,א  נסו ואין-רודף רשע;    וצדיקים, ככפיר יבטח.
כח,ב  בפשע ארץ, רבים שריה;    ובאדם מבין יודע, כן יאריך.
כח,ג  גבר-רש, ועושק דלים--    מטר סוחף, ואין לחם.
כח,ד  עוזבי תורה, יהללו רשע;    ושומרי תורה, יתגרו בם.
כח,ה  אנשי-רע, לא-יבינו משפט;    ומבקשי יהוה, יבינו כול.
כח,ו  טוב-רש, הולך בתומו--    מעיקש דרכיים, והוא עשיר.
כח,ז  נוצר תורה, בן מבין;    ורועה זוללים, יכלים אביו.
כח,ח  מרבה הונו, בנשך ותרבית--    לחונן דלים יקבצנו.
כח,ט  מסיר אוזנו, משמוע תורה--    גם תפילתו, תועבה.
כח,י  משגה ישרים, בדרך רע--בשחותו הוא-ייפול;    ותמימים, ינחלו-טוב.

כח,יא  חכם בעיניו, איש עשיר;    ודל מבין יחקרנו.
כח,יב  בעלוץ צדיקים, רבה תפארת;    ובקום רשעים, יחופש אדם.
כח,יג  מכסה פשעיו, לא יצליח;    ומודה ועוזב ירוחם.
כח,יד  אשרי אדם, מפחד תמיד;    ומקשה ליבו, ייפול ברעה.
כח,טו  ארי-נוהם, ודוב שוקק--    מושל רשע, על עם-דל.
כח,טז  נגיד--חסר תבונות, ורב מעשקות;    שונא בצע, יאריך ימים.

כח,יז  אדם, עשוק בדם-נפש--    עד-בור ינוס, אל-יתמכו-בו.
כח,יח  הולך תמים, ייוושע;    ונעקש דרכיים, ייפול באחת.
כח,יט  עובד אדמתו, ישבע-לחם;    ומרדף ריקים, ישבע-ריש.
כח,כ  איש אמונות, רב-ברכות;    ואץ להעשיר, לא יינקה.
כח,כא  הכר-פנים לא-טוב;    ועל-פת-לחם, יפשע-גבר.
כח,כב  נבהל להון--איש, רע עין;    ולא-יידע, כי-חסר יבואנו.
כח,כג  מוכיח אדם אחריי, חן ימצא--    ממחליק לשון.
כח,כד  גוזל, אביו ואימו--ואומר אין-פשע:    חבר הוא, לאיש משחית.
כח,כה  רחב-נפש, יגרה מדון;    ובוטח על-יהוה ידושן.
כח,כו  בוטח בליבו, הוא כסיל;    והולך בחכמה, הוא יימלט.
כח,כז  נותן לרש, אין מחסור;    ומעלים עיניו, רב-מארות.
כח,כח  בקום רשעים, ייסתר אדם;    ובאובדם, ירבו צדיקים.
כט,א  איש תוכחות, מקשה-עורף--    פתע יישבר, ואין מרפא.
כט,ב  ברבות צדיקים, ישמח העם;    ובמשול רשע, ייאנח עם.
כט,ג  איש-אוהב חכמה, ישמח אביו;    ורועה זונות, יאבד-הון.
כט,ד  מלך--במשפט, יעמיד ארץ;    ואיש תרומות יהרסנה.
כט,ה  גבר, מחליק על-ריעהו;    רשת, פורש על-פעמיו.
כט,ו  בפשע איש רע מוקש;    וצדיק, ירון ושמח.
כט,ז  יודע צדיק, דין דלים;    רשע, לא-יבין דעת.
כט,ח  אנשי לצון, יפיחו קריה;    וחכמים, ישיבו אף.
כט,ט  איש-חכם--נשפט, את-איש אוויל:    ורגז ושחק, ואין נחת.
כט,י  אנשי דמים, ישנאו-תם;    וישרים, יבקשו נפשו.
כט,יא  כל-רוחו, יוציא כסיל;    וחכם, באחור ישבחנה.
כט,יב  מושל, מקשיב על-דבר-שקר--    כל-משרתיו רשעים.
כט,יג  רש ואיש תככים נפגשו--    מאיר עיני שניהם יהוה.
כט,יד  מלך שופט באמת דלים--    כיסאו, לעד ייכון.
כט,טו  שבט ותוכחת, ייתן חכמה;    ונער משולח, מביש אימו.
כט,טז  ברבות רשעים, ירבה-פשע;    וצדיקים, במפלתם יראו.
כט,יז  יסר בנך, ויניחך;    וייתן מעדנים לנפשך.

כט,יח  באין חזון, ייפרע עם;    ושומר תורה אשריהו.
כט,יט  בדברים, לא-ייווסר עבד:    כי-יבין, ואין מענה.
כט,כ  חזית--איש, אץ בדבריו:    תקווה לכסיל ממנו.
כט,כא  מפנק מנוער עבדו;    ואחריתו, יהיה מנון.
כט,כב  איש-אף, יגרה מדון;    ובעל חמה רב-פשע.
כט,כג  גאוות אדם, תשפילנו;    ושפל-רוח, יתמוך כבוד.
כט,כד  חולק עם-גנב, שונא נפשו;    אלה ישמע, ולא יגיד.
כט,כה  חרדת אדם, ייתן מוקש;    ובוטח ביהוה ישוגב.
כט,כו  רבים, מבקשים פני-מושל;    ומיהוה, משפט-איש.
כט,כז  תועבת צדיקים, איש עוול;    ותועבת רשע ישר-דרך.

ל,א  דברי, אגור בן-יקה--המשא:    נאום הגבר, לאיתיאל; לאיתיאל ואוכל.
ל,ב  כי בער אנוכי מאיש;    ולא-בינת אדם לי.
ל,ג  ולא-למדתי חכמה;    ודעת קדושים אדע.
ל,ד  מי עלה-שמיים    ויירד,
מי אסף-רוח בחופניו    מי צרר-מים בשמלה--
מי,    הקים כל-אפסי-ארץ:
מה-שמו ומה-שם-בנו,    כי תדע.
ל,ה  כל-אמרת אלוה צרופה;    מגן הוא, לחוסים בו.
ל,ו  אל-תוסף על-דבריו:    פן-יוכיח בך ונכזבת.

ל,ז  שתיים, שאלתי מאיתך;    אל-תמנע ממני, בטרם אמות.
ל,ח  שוא ודבר-כזב, הרחק ממני--    ריש ועושר, אל-תיתן-לי;
הטריפני,    לחם חוקי.
ל,ט  פן אשבע, וכיחשתי--    ואמרתי, מי יהוה:
ופן-איוורש וגנבתי;    ותפשתי, שם אלוהיי.

ל,י  אל-תלשן עבד, אל-אדוניו:    פן-יקללך ואשמת.
ל,יא  דור, אביו יקלל;    ואת-אימו, לא יברך.
ל,יב  דור, טהור בעיניו;    ומצואתו, לא רוחץ.
ל,יג  דור, מה-רמו עיניו;    ועפעפיו, יינשאו.
ל,יד  דור, חרבות שיניו--    ומאכלות מתלעותיו:
לאכול עניים מארץ;    ואביונים, מאדם.
ל,טו  לעלוקה, שתי בנות--    הב הב:
שלוש הנה, לא תשבענה;    ארבע, לא-אמרו הון.
ל,טז  שאול, ועוצר-רחם:    ארץ, לא-שבעה מים; ואש, לא-אמרה הון.
ל,יז  עין, תלעג לאב--    ותבוז ליקהת-אם:
ייקרוה, עורבי-נחל;    ויאכלוה בני-נשר.

ל,יח  שלושה המה, נפלאו ממני;    וארבעה, לא ידעתים.
ל,יט  דרך הנשר, בשמיים--    דרך נחש, עלי-צור;
דרך-אונייה בלב-ים--    ודרך גבר בעלמה.
ל,כ  כן, דרך אישה--    מנאפת:
אכלה, ומחתה פיה;    ואמרה, לא-פעלתי אוון.

ל,כא  תחת שלוש, רגזה ארץ;    ותחת ארבע, לא-תוכל שאת.
ל,כב  תחת-עבד, כי ימלוך;    ונבל, כי ישבע-לחם.
ל,כג  תחת שנואה, כי תיבעל;    ושפחה, כי תירש גברתה.

ל,כד  ארבעה הם, קטני-ארץ;    והמה, חכמים מחוכמים.
ל,כה  הנמלים, עם לא-עז;    ויכינו בקיץ לחמם.
ל,כו  שפנים, עם לא-עצום;    וישימו בסלע ביתם.
ל,כז  מלך, אין לארבה;    וייצא חוצץ כולו.
ל,כח  שממית, בידיים תתפש;    והיא, בהיכלי מלך.

ל,כט  שלושה המה, מיטיבי צעד;    וארבעה, מיטיבי לכת.
ל,ל  ליש, גיבור בבהמה;    ולא-ישוב, מפני-כול.
ל,לא  זרזיר מותניים או-תיש;    ומלך, אלקום עימו.
ל,לב  אם-נבלת בהתנשא;    ואם-זמות, יד לפה.
ל,לג  כי מיץ חלב, יוציא חמאה--    ומיץ-אף, יוציא דם;
ומיץ אפיים,    יוציא ריב.

לא,א  דברי, למואל מלך--    משא, אשר-ייסרתו אימו.
לא,ב  מה-ברי, ומה-בר-בטני;    ומה, בר-נדריי.
לא,ג  אל-תיתן לנשים חילך;    ודרכיך, למחות מלכין.
לא,ד  אל למלכים, למואל--אל למלכים שתה-יין;    ולרוזנים, אי שיכר.
לא,ה  פן-ישתה, וישכח מחוקק;    וישנה, דין כל-בני-עוני.
לא,ו  תנו-שיכר לאובד;    ויין, למרי נפש.
לא,ז  ישתה, וישכח רישו;    ועמלו, לא יזכור-עוד.

לא,ח  פתח-פיך לאילם;    אל-דין, כל-בני חלוף.
לא,ט  פתח-פיך שפוט-צדק;    ודין, עני ואביון.

לא,י  אשת-חיל, מי ימצא;    ורחוק מפנינים מכרה.
לא,יא  בטח בה, לב בעלה;    ושלל, לא יחסר.
לא,יב  גמלתהו טוב ולא-רע--    כול, ימי חייה.
לא,יג  דרשה, צמר ופשתים;    ותעש, בחפץ כפיה.
לא,יד  הייתה, כאונייות סוחר;    ממרחק, תביא לחמה.
לא,טו  ותקם, בעוד לילה--ותיתן טרף לביתה;    וחוק, לנערותיה.
לא,טז  זממה שדה, ותיקחהו;    מפרי כפיה, נטעה כרם.
לא,יז  חגרה בעוז מותניה;    ותאמץ, זרועותיה.
לא,יח  טעמה, כי-טוב סחרה;    לא-יכבה בלילה נרה.
לא,יט  ידיה, שילחה בכישור;    וכפיה, תמכו פלך.
לא,כ  כפה, פרשה לעני;    וידיה, שילחה לאביון.
לא,כא  לא-תירא לביתה משלג:    כי כל-ביתה, לבוש שנים.
לא,כב  מרבדים עשתה-לה;    שש וארגמן לבושה.
לא,כג  נודע בשערים בעלה;    בשבתו, עם-זקני-ארץ.
לא,כד  סדין עשתה, ותמכור;    וחגור, נתנה לכנעני.
לא,כה  עוז-והדר לבושה;    ותשחק, ליום אחרון.
לא,כו  פיה, פתחה בחכמה;    ותורת חסד, על-לשונה.
לא,כז  צופייה, הליכות ביתה;    ולחם עצלות, לא תאכל.
לא,כח  קמו בניה, ויאשרוה;    בעלה, ויהללה.
לא,כט  רבות בנות, עשו חיל;    ואת, עלית על-כולנה.
לא,ל  שקר החן, והבל היופי:    אישה יראת-יהוה, היא תתהלל.
לא,לא  תנו-לה, מפרי ידיה;    ויהללוה בשערים מעשיה.  {ש}

רות

א,א ויהי, בימי שפוט השופטים, ויהי רעב, בארץ; וילך איש מבית לחם יהודה, לגור בשדה מואב--הוא ואשתו, ושני בניו.  א,ב ושם האיש אלימלך ושם אשתו נועמי ושם שני-בניו מחלון וכליון, אפרתים--מבית לחם, יהודה; ויבואו שדה-מואב, ויהיו-שם.  א,ג וימת אלימלך, איש נועמי; ותישאר היא, ושני בניה.  א,ד וישאו להם, נשים מואבייות--שם האחת עורפה, ושם השנית רות; ויישבו שם, כעשר שנים.  א,ה וימותו גם-שניהם, מחלון וכליון; ותישאר, האישה, משני ילדיה, ומאישה.  א,ו ותקם היא וכלותיה, ותשב משדה מואב:  כי שמעה, בשדה מואב--כי-פקד יהוה את-עמו, לתת להם לחם.  א,ז ותצא, מן-המקום אשר הייתה-שמה, ושתי כלותיה, עימה; ותלכנה בדרך, לשוב אל-ארץ יהודה.  א,ח ותאמר נועמי, לשתי כלותיה, לכנה שובנה, אישה לבית אימה; יעש יהוה עימכם חסד, כאשר עשיתם עם-המתים ועימדי.  א,ט ייתן יהוה, לכם, ומצאנה מנוחה, אישה בית אישה; ותישק להן, ותישאנה קולן ותבכינה.  א,י ותאמרנה-לה:  כי-איתך נשוב, לעמך.  א,יא ותאמר נועמי שובנה בנותיי, למה תלכנה עימי:  העוד-לי בנים במעיי, והיו לכם לאנשים.  א,יב שובנה בנותיי לכנה, כי זקנתי מהיות לאיש:  כי אמרתי, יש-לי תקווה--גם הייתי הלילה לאיש, וגם ילדתי בנים.  א,יג הלהן תשברנה, עד אשר יגדלו, הלהן תיעגנה, לבלתי היות לאיש; אל בנותיי, כי-מר-לי מאוד מכם--כי-יצאה בי, יד-יהוה.  א,יד ותישאנה קולן, ותבכינה עוד; ותישק עורפה לחמותה, ורות דבקה בה.  א,טו ותאמר, הנה שבה יבמתך, אל-עמה, ואל-אלוהיה; שובי, אחרי יבמתך.  א,טז ותאמר רות אל-תפגעי-בי, לעוזבך לשוב מאחרייך:  כי אל-אשר תלכי אלך, ובאשר תליני אלין--עמך עמי, ואלוהייך אלוהיי.  א,יז באשר תמותי אמות, ושם איקבר; כה יעשה יהוה לי, וכה יוסיף--כי המוות, יפריד ביני ובינך.  א,יח ותרא, כי-מתאמצת היא ללכת איתה; ותחדל, לדבר אליה.  א,יט ותלכנה שתיהם, עד-בואנה בית לחם; ויהי, כבואנה בית לחם, ותיהום כל-העיר עליהן, ותאמרנה הזאת נועמי.  א,כ ותאמר אליהן, אל-תקראנה לי נועמי:  קראנה לי מרה, כי-המר שדיי לי מאוד.  א,כא אני מלאה הלכתי, וריקם השיבני יהוה; למה תקראנה לי, נועמי, ויהוה ענה בי, ושדיי הרע לי.  א,כב ותשב נועמי, ורות המואבייה כלתה עימה, השבה, משדה מואב; והמה, באו בית לחם, בתחילת, קציר שעורים.  ב,א ולנועמי מודע לאישה, איש גיבור חיל--ממשפחת, אלימלך:  ושמו, בועז.  ב,ב ותאמר רות המואבייה אל-נועמי, אלכה-נא השדה ואלקוטה בשיבולים--אחר, אשר אמצא-חן בעיניו; ותאמר לה, לכי בתי.  ב,ג ותלך ותבוא ותלקט בשדה, אחרי הקוצרים; וייקר מקרהא--חלקת השדה לבועז, אשר ממשפחת אלימלך.  ב,ד והנה-בועז, בא מבית לחם, ויאמר לקוצרים, יהוה עימכם; ויאמרו לו, יברכך יהוה.  ב,ה ויאמר בועז לנערו, הניצב על-הקוצרים:  למי, הנערה הזאת.  ב,ו ויען, הנער הניצב על-הקוצרים--ויאמר:  נערה מואבייה היא, השבה עם-נועמי משדה מואב.  ב,ז ותאמר, אלקוטה-נא ואספתי בעומרים, אחרי, הקוצרים; ותבוא ותעמוד, מאז הבוקר ועד-עתה--זה שבתה הבית, מעט.  ב,ח ויאמר בועז אל-רות הלוא שמעת בתי, אל-תלכי ללקוט בשדה אחר, וגם לא תעבורי, מזה; וכה תדבקין, עם-נערותיי.  ב,ט עינייך בשדה אשר-יקצורון, והלכת אחריהן--הלוא ציוויתי את-הנערים, לבלתי נוגעך; וצמית, והלכת אל-הכלים, ושתית, מאשר ישאבון הנערים.  ב,י ותיפול, על-פניה, ותשתחו, ארצה; ותאמר אליו, מדוע מצאתי חן בעיניך להכירני--ואנוכי, נוכרייה.  ב,יא ויען בועז, ויאמר לה--הוגד הוגד לי כול אשר-עשית את-חמותך, אחרי מות אישך; ותעזבי אביך ואימך, וארץ מולדתך, ותלכי, אל-עם אשר לא-ידעת תמול שלשום.  ב,יב ישלם יהוה, פועלך; ותהי משכורתך שלמה, מעם יהוה אלוהי ישראל, אשר-באת, לחסות תחת-כנפיו.  ב,יג ותאמר אמצא-חן בעיניך אדוני, כי ניחמתני, וכי דיברת, על-לב שפחתך; ואנוכי לא אהיה, כאחת שפחותיך.  ב,יד ויאמר לה בועז לעת האוכל, גושי הלום ואכלת מן-הלחם, וטבלת פיתך, בחומץ; ותשב, מצד הקוצרים, ויצבוט-לה קלי, ותאכל ותשבע ותותר.  ב,טו ותקם, ללקט; ויצו בועז את-נעריו לאמור, גם בין העומרים תלקט--ולא תכלימוה.  ב,טז וגם שול-תשולו לה, מן-הצבתים; ועזבתם וליקטה, ולא תגערו-בה.  ב,יז ותלקט בשדה, עד-הערב; ותחבוט את אשר-ליקטה, ויהי כאיפה שעורים.  ב,יח ותישא ותבוא העיר, ותרא חמותה את אשר-ליקטה; ותוצא, ותיתן-לה, את אשר-הותירה, משובעה.  ב,יט ותאמר לה חמותה איפה ליקטת היום, ואנה עשית--יהי מכירך, ברוך; ותגד לחמותה, את אשר-עשתה עימו, ותאמר שם האיש אשר עשיתי עימו היום, בועז.  ב,כ ותאמר נועמי לכלתה, ברוך הוא ליהוה, אשר לא-עזב חסדו, את-החיים ואת-המתים; ותאמר לה נועמי, קרוב לנו האיש--מגואלינו, הוא.  ב,כא ותאמר, רות המואבייה:  גם כי-אמר אליי, עם-הנערים אשר-לי תדבקין, עד אם-כילו, את כל-הקציר אשר-לי.  ב,כב ותאמר נועמי, אל-רות כלתה:  טוב בתי, כי תצאי עם-נערותיו, ולא יפגעו-בך, בשדה אחר.  ב,כג ותדבק בנערות בועז, ללקט--עד-כלות קציר-השעורים, וקציר החיטים; ותשב, את-חמותה.  ג,א ותאמר לה, נועמי חמותה:  בתי, הלוא אבקש-לך מנוח אשר ייטב-לך.  ג,ב ועתה, הלוא בועז מודעתנו, אשר היית, את-נערותיו; הנה-הוא, זורה את-גורן השעורים--הלילה.  ג,ג ורחצת וסכת, ושמת שמלותייך עלייך--וירדת הגורן; אל-תיוודעי לאיש, עד כלותו לאכול ולשתות.  ג,ד ויהי בשוכבו, וידעת את-המקום אשר ישכב-שם, ובאת וגילית מרגלותיו, ושכבת; והוא יגיד לך, את אשר תעשין.  ג,ה ותאמר, אליה:  כול אשר-תאמרי אליי, אעשה.  ג,ו ותרד, הגורן; ותעש, ככול אשר-ציוותה חמותה.  ג,ז ויאכל בועז וישת, וייטב ליבו, ויבוא, לשכב בקצה הערימה; ותבוא בלט, ותגל מרגלותיו ותשכב.  ג,ח ויהי בחצי הלילה, ויחרד האיש ויילפת; והנה אישה, שוכבת מרגלותיו.  ג,ט ויאמר, מי-את; ותאמר, אנוכי רות אמתך, ופרשת כנפיך על-אמתך, כי גואל אתה.  ג,י ויאמר, ברוכה את ליהוה בתי--היטבת חסדך האחרון, מן-הראשון:  לבלתי-לכת, אחרי הבחורים--אם-דל, ואם-עשיר.  ג,יא ועתה, בתי אל-תיראי, כול אשר-תאמרי, אעשה-לך:  כי יודע כל-שער עמי, כי אשת חיל את.  ג,יב ועתה כי אומנם, כי גואל אנוכי; וגם יש גואל, קרוב ממני.  ג,יג ליני הלילה, והיה בבוקר אם-יגאלך טוב יגאל, ואם-לא יחפוץ לגואלך וגאלתיך אנוכי, חי-יהוה; שכבי, עד-הבוקר.  ג,יד ותשכב מרגלותיו, עד-הבוקר, ותקם, בטרם יכיר איש את-ריעהו; ויאמר, אל-ייוודע, כי-באה האישה, הגורן.  ג,טו ויאמר, הבי המטפחת אשר-עלייך ואחוזי-בה--ותאחז בה; וימד שש-שעורים וישת עליה, ויבוא העיר.  ג,טז ותבוא, אל-חמותה, ותאמר, מי-את בתי; ותגד-לה--את כל-אשר עשה-לה, האיש.  ג,יז ותאמר, שש-השעורים האלה נתן לי:  כי אמר אליי, אל-תבואי ריקם אל-חמותך.  ג,יח ותאמר, שבי בתי, עד אשר תדעין, איך ייפול דבר:  כי לא ישקוט האיש, כי-אם-כילה הדבר היום.  ד,א ובועז עלה השער, ויישב שם, והנה הגואל עובר אשר דיבר-בועז, ויאמר סורה שבה-פה פלוני אלמוני; ויסר, ויישב.  ד,ב וייקח עשרה אנשים, מזקני העיר--ויאמר שבו-פה; ויישבו.  ד,ג ויאמר, לגואל, חלקת השדה, אשר לאחינו לאלימלך:  מכרה נועמי, השבה משדה מואב.  ד,ד ואני אמרתי אגלה אוזנך לאמור, קנה נגד היושבים ונגד זקני עמי--אם-תגאל גאל, ואם-לא יגאל הגידה לי ואדעה כי אין זולתך לגאול ואנוכי אחריך; ויאמר, אנוכי אגאל.  ד,ה ויאמר בועז, ביום-קנותך השדה מיד נועמי; ומאת רות המואבייה אשת-המת, קנית--להקים שם-המת, על-נחלתו.  ד,ו ויאמר הגואל, לא אוכל לגאול-לי--פן-אשחית, את-נחלתי; גאל-לך אתה את-גאולתי, כי לא-אוכל לגאול.  ד,ז וזאת לפנים בישראל על-הגאולה ועל-התמורה, לקיים כל-דבר, שלף איש נעלו, ונתן לריעהו; וזאת התעודה, בישראל.  ד,ח ויאמר הגואל לבועז, קנה-לך; וישלוף, נעלו.  ד,ט ויאמר בועז לזקנים וכל-העם, עדים אתם היום, כי קניתי את-כל-אשר לאלימלך, ואת כל-אשר לכליון ומחלון--מיד, נועמי.  ד,י וגם את-רות המואבייה אשת מחלון קניתי לי לאישה, להקים שם-המת על-נחלתו, ולא-ייכרת שם-המת מעם אחיו, ומשער מקומו:  עדים אתם, היום.  ד,יא ויאמרו כל-העם אשר-בשער, והזקנים--עדים; ייתן יהוה את-האישה הבאה אל-ביתך, כרחל וכלאה אשר בנו שתיהם את-בית ישראל, ועשה-חיל באפרתה, וקרא-שם בבית לחם.  ד,יב ויהי ביתך כבית פרץ, אשר-ילדה תמר ליהודה--מן-הזרע, אשר ייתן יהוה לך, מן-הנערה, הזאת.  ד,יג וייקח בועז את-רות ותהי-לו לאישה, ויבוא אליה; וייתן יהוה לה הריון, ותלד בן.  ד,יד ותאמרנה הנשים, אל-נועמי, ברוך יהוה, אשר לא השבית לך גואל היום; וייקרא שמו, בישראל.  ד,טו והיה לך למשיב נפש, ולכלכל את-שיבתך:  כי כלתך אשר-אהבתך, ילדתו, אשר-היא טובה לך, משבעה בנים.  ד,טז ותיקח נועמי את-הילד ותשיתהו בחיקה, ותהי-לו לאומנת.  ד,יז ותקראנה לו השכנות שם לאמור, יולד-בן לנועמי; ותקראנה שמו עובד, הוא אבי-ישי אבי דויד.  {פ}

ד,יח ואלה תולדות פרץ, פרץ הוליד את-חצרון.  ד,יט וחצרון הוליד את-רם, ורם הוליד את-עמינדב.  ד,כ ועמינדב הוליד את-נחשון, ונחשון הוליד את-שלמה.  ד,כא ושלמון הוליד את-בועז, ובועז הוליד את-עובד.  ד,כב ועובד הוליד את-ישי, וישי הוליד את-דויד.  {ש}

שיר השירים

א,א שיר השירים, אשר לשלמה.  א,ב יישקני מנשיקות פיהו, כי-טובים דודיך מיין.  א,ג לריח שמניך טובים, שמן תורק שמך; על-כן, עלמות אהבוך.  א,ד מושכני, אחריך נרוצה; הביאני המלך חדריו, נגילה ונשמחה בך--נזכירה דודיך מיין, מישרים אהבוך.  {פ}

א,ה שחורה אני ונאוה, בנות ירושלים; כאוהלי קדר, כיריעות שלמה.  א,ו אל-תראוני שאני שחרחורת, ששזפתני השמש; בני אימי ניחרו-בי, שמוני נוטרה את-הכרמים--כרמי שלי, לא נטרתי.  א,ז הגידה לי, שאהבה נפשי, איכה תרעה, איכה תרביץ בצוהריים; שלמה אהיה כעוטיה, על עדרי חבריך.  א,ח אם-לא תדעי לך, היפה בנשים; צאי-לך בעקבי הצאן, ורעי את-גדייותייך, על, משכנות הרועים.  {פ}

א,ט לסוסתי ברכבי פרעה, דימיתיך רעייתי.  א,י נאוו לחייך בתורים, צווארך בחרוזים.  א,יא תורי זהב נעשה-לך, עם נקודות הכסף.  א,יב עד-שהמלך, במסיבו, נרדי, נתן ריחו.  א,יג צרור המור דודי לי, בין שדיי ילין.  א,יד אשכול הכופר דודי לי, בכרמי עין גדי.  {ס}

א,טו הנך יפה רעייתי, הנך יפה עינייך יונים.  א,טז הנך יפה דודי אף נעים, אף-ערשנו רעננה.  א,יז קורות בתינו ארזים, רהיטנו ברותים.  ב,א אני חבצלת השרון, שושנת העמקים.  ב,ב כשושנה בין החוחים, כן רעייתי בין הבנות.  ב,ג כתפוח בעצי היער, כן דודי בין הבנים; בצילו חימדתי וישבתי, ופרייו מתוק לחיכי.  ב,ד הביאני אל-בית היין, ודגלו עליי אהבה.  ב,ה סמכוני, באשישות--רפדוני, בתפוחים:  כי-חולת אהבה, אני.  ב,ו שמאלו תחת לראשי, וימינו תחבקני.  ב,ז השבעתי אתכם בנות ירושלים, בצבאות, או, באיילות השדה:  אם-תעירו ואם-תעוררו את-האהבה, עד שתחפץ.  {ס}

ב,ח קול דודי, הנה-זה בא; מדלג, על-ההרים--מקפץ, על-הגבעות.  ב,ט דומה דודי לצבי, או לעופר האיילים; הנה-זה עומד, אחר כותלנו--משגיח מן-החלונות, מציץ מן-החרכים.  ב,י ענה דודי, ואמר לי:  קומי לך רעייתי יפתי, ולכי-לך.  ב,יא כי-הנה הסתיו, עבר; הגשם, חלף הלך לו.  ב,יב הניצנים נראו בארץ, עת הזמיר הגיע; וקול התור, נשמע בארצנו.  ב,יג התאנה חנטה פגיה, והגפנים סמדר נתנו ריח; קומי לך רעייתי יפתי, ולכי-לך.  {ס}

ב,יד יונתי בחגווי הסלע, בסתר המדרגה, הראיני את-מראייך, השמיעיני את-קולך:  כי-קולך ערב, ומראך נאוה.  {ס}

ב,טו אחזו-לנו, שועלים--שועלים קטנים, מחבלים כרמים; וכרמינו, סמדר.  ב,טז דודי לי ואני לו, הרועה בשושנים.  ב,יז עד שיפוח היום, ונסו הצללים:  סוב דמה-לך דודי לצבי, או לעופר האיילים--על-הרי בתר.  {ס}

ג,א על-משכבי, בלילות, ביקשתי, את שאהבה נפשי; ביקשתיו, ולא מצאתיו.  ג,ב אקומה נא ואסובבה בעיר, בשווקים וברחובות--אבקשה, את שאהבה נפשי; ביקשתיו, ולא מצאתיו.  ג,ג מצאוני, השומרים, הסובבים, בעיר:  את שאהבה נפשי, ראיתם.  ג,ד כמעט, שעברתי מהם, עד שמצאתי, את שאהבה נפשי; אחזתיו, ולא ארפנו--עד-שהבאתיו אל-בית אימי, ואל-חדר הורתי.  ג,ה השבעתי אתכם בנות ירושלים, בצבאות, או, באיילות השדה:  אם-תעירו ואם-תעוררו את-האהבה, עד שתחפץ.  {ס}

ג,ו מי זאת, עולה מן-המדבר, כתימרות, עשן:  מקוטרת מור ולבונה, מכול אבקת רוכל.  ג,ז הנה, מיטתו שלשלמה--שישים גיבורים, סביב לה:  מגיבורי, ישראל.  ג,ח כולם אחוזי חרב, מלומדי מלחמה; איש חרבו על-ירכו, מפחד בלילות.  {ס}

ג,ט אפריון, עשה לו המלך שלמה--מעצי, הלבנון.  ג,י עמודיו, עשה כסף, רפידתו זהב, מרכבו ארגמן; תוכו רצוף אהבה, מבנות ירושלים.  ג,יא צאנה וראינה בנות ציון, במלך שלמה--בעטרה, שעיטרה-לו אימו ביום חתונתו, וביום, שמחת ליבו.  {ס}

ד,א הנך יפה רעייתי, הנך יפה--עינייך יונים, מבעד לצמתך; שערך כעדר העיזים, שגלשו מהר גלעד.  ד,ב שינייך כעדר הקצובות, שעלו מן-הרחצה:  שכולם, מתאימות, ושכולה, אין בהם.  ד,ג כחוט השני שפתותייך, ומדברך נאוה; כפלח הרימון רקתך, מבעד לצמתך.  ד,ד כמגדל דויד צווארך, בנוי לתלפייות; אלף המגן תלוי עליו, כול שלטי הגיבורים.  ד,ה שני שדייך כשני עופרים, תאומי צבייה, הרועים, בשושנים.  ד,ו עד שיפוח היום, ונסו הצללים--אלך לי אל-הר המור, ואל-גבעת הלבונה.  ד,ז כולך יפה רעייתי, ומום אין בך.  {ס}

ד,ח איתי מלבנון כלה, איתי מלבנון תבואי; תשורי מראש אמנה, מראש שניר וחרמון, ממעונות אריות, מהררי נמרים.  ד,ט ליבבתיני, אחותי כלה; ליבבתיני באחת מעינייך, באחד ענק מצוורונייך.  ד,י מה-יפו דודייך, אחותי כלה; מה-טובו דודייך מיין, וריח שמנייך מכל-בשמים.  ד,יא נופת תיטופנה שפתותייך, כלה; דבש וחלב תחת לשונך, וריח שלמותייך כריח לבנון.  {ס}

ד,יב גן נעול, אחותי כלה; גל נעול, מעיין חתום.  ד,יג שלחייך פרדס רימונים, עם פרי מגדים:  כפרים, עם-נרדים.  ד,יד נרד וכרכום, קנה וקינמון, עם, כל-עצי לבונה; מור, ואהלות, עם, כל-ראשי בשמים.  ד,טו מעיין גנים, באר מים חיים; ונוזלים, מן-לבנון.  ד,טז עורי צפון ובואי תימן, הפיחי גני ייזלו בשמיו; יבוא דודי לגנו, ויאכל פרי מגדיו.  ה,א באתי לגני, אחותי כלה--אריתי מורי עם-בשמי, אכלתי יערי עם-דבשי שתיתי ייני עם-חלבי; אכלו ריעים, שתו ושכרו דודים.  {ס}

ה,ב אני ישנה, וליבי ער; קול דודי דופק, פתחי-לי אחותי רעייתי יונתי תמתי--שראשי נמלא-טל, קווצותיי רסיסי לילה.  ה,ג פשטתי, את-כותונתי--איככה, אלבשנה; רחצתי את-רגליי, איככה אטנפם.  ה,ד דודי, שלח ידו מן-החור, ומעיי, המו עליו.  ה,ה קמתי אני, לפתוח לדודי; וידיי נטפו-מור, ואצבעותיי מור עובר, על, כפות המנעול.  ה,ו פתחתי אני לדודי, ודודי חמק עבר; נפשי, יצאה בדברו--ביקשתיהו ולא מצאתיהו, קראתיו ולא ענני.  ה,ז מצאוני השומרים הסובבים בעיר, הכוני פצעוני; נשאו את-רדידי מעליי, שומרי החומות.  ה,ח השבעתי אתכם, בנות ירושלים:  אם-תמצאו, את-דודי--מה-תגידו לו, שחולת אהבה אני.  ה,ט מה-דודך מדוד, היפה בנשים:  מה-דודך מדוד, שככה השבעתנו.  ה,י דודי צח ואדום, דגול מרבבה.  ה,יא ראשו, כתם פז; קווצותיו, תלתלים, שחורות, כעורב.  ה,יב עיניו, כיונים על-אפיקי מים; רוחצות, בחלב--יושבות, על-מילאת.  ה,יג לחייו כערוגת הבושם, מגדלות מרקחים; שפתותיו, שושנים--נוטפות, מור עובר.  ה,יד ידיו גלילי זהב, ממולאים בתרשיש; מעיו עשת שן, מעולפת ספירים.  ה,טו שוקיו עמודי שש, מיוסדים על-אדני-פז; מראהו, כלבנון--בחור, כארזים.  ה,טז חיכו, ממתקים, וכולו, מחמדים; זה דודי וזה ריעי, בנות ירושלים.  ו,א אנה הלך דודך, היפה בנשים; אנה פנה דודך, ונבקשנו עימך.  ו,ב דודי ירד לגנו, לערוגות הבושם--לרעות, בגנים, וללקוט, שושנים.  ו,ג אני לדודי ודודי לי, הרועה בשושנים.  {ס}

ו,ד יפה את רעייתי כתרצה, נאוה כירושלים; איומה, כנדגלות.  ו,ה הסבי עינייך מנגדי, שהם הרהיבוני; שערך כעדר העיזים, שגלשו מן-הגלעד.  ו,ו שינייך כעדר הרחלים, שעלו מן-הרחצה:  שכולם, מתאימות, ושכולה, אין בהם.  ו,ז כפלח הרימון רקתך, מבעד לצמתך.  ו,ח שישים המה מלכות, ושמונים פילגשים; ועלמות, אין מספר.  ו,ט אחת היא, יונתי תמתי--אחת היא לאימה, ברה היא ליולדתה; ראוה בנות ויאשרוה, מלכות ופילגשים ויהללוה.  {ס}

ו,י מי-זאת הנשקפה, כמו-שחר:  יפה כלבנה, ברה כחמה--איומה, כנדגלות.  {ס}

ו,יא אל-גינת אגוז ירדתי, לראות באיבי הנחל; לראות הפרחה הגפן, הנצו הרימונים.  ו,יב לא ידעתי--נפשי שמתני, מרכבות עמי נדיב.  ז,א שובי שובי השולמית, שובי שובי ונחזה-בך; מה-תחזו, בשולמית, כמחולת, המחניים.  ז,ב מה-יפו פעמייך בנעלים, בת-נדיב; חמוקי ירכייך--כמו חלאים, מעשה ידי אומן.  ז,ג שוררך אגן הסהר, אל-יחסר המזג; בטנך ערימת חיטים, סוגה בשושנים.  ז,ד שני שדייך כשני עופרים, תואמי צבייה.  ז,ה צווארך, כמגדל השן; עינייך בריכות בחשבון, על-שער בת-רבים--אפך כמגדל הלבנון, צופה פני דמשק.  ז,ו ראשך עלייך ככרמל, ודלת ראשך כארגמן:  מלך, אסור ברהטים.  ז,ז מה-יפית, ומה-נעמת--אהבה, בתענוגים.  ז,ח זאת קומתך דמתה לתמר, ושדייך לאשכולות.  ז,ט אמרתי אעלה בתמר, אוחזה בסנסיניו; ויהיו-נא שדייך כאשכלות הגפן, וריח אפך כתפוחים.  ז,י וחיכך, כיין הטוב הולך לדודי למישרים; דובב, שפתי ישנים.  ז,יא אני לדודי, ועליי תשוקתו.  {ס}

ז,יב לכה דודי נצא השדה, נלינה בכפרים.  ז,יג נשכימה, לכרמים--נראה אם-פרחה הגפן פיתח הסמדר, הנצו הרימונים; שם אתן את-דודיי, לך.  ז,יד הדודאים נתנו-ריח, ועל-פתחינו כל-מגדים--חדשים, גם-ישנים; דודי, צפנתי לך.  ח,א מי ייתנך כאח לי, יונק שדי אימי; אמצאך בחוץ אשקך, גם לא-יבוזו לי.  ח,ב אנהגך, אביאך אל-בית אימי--תלמדני; אשקך מיין הרקח, מעסיס רימוני.  ח,ג שמאלו תחת ראשי, וימינו תחבקני.  ח,ד השבעתי אתכם, בנות ירושלים:  מה-תעירו ומה-תעוררו את-האהבה, עד שתחפץ.  {ס}

ח,ה מי זאת, עולה מן-המדבר, מתרפקת, על-דודה; תחת התפוח, עוררתיך--שמה חיבלתך אימך, שמה חיבלה ילדתך.  ח,ו שימני כחותם על-ליבך, כחותם על-זרועך--כי-עזה כמוות אהבה, קשה כשאול קנאה:  רשפיה--רשפי, אש שלהבתיה.  ח,ז מים רבים, לא יוכלו לכבות את-האהבה, ונהרות, לא ישטפוה; אם-ייתן איש את-כל-הון ביתו, באהבה--בוז, יבוזו לו.  {ס}

ח,ח אחות לנו קטנה, ושדיים אין לה; מה-נעשה לאחותנו, ביום שידובר-בה.  ח,ט אם-חומה היא, נבנה עליה טירת כסף; ואם-דלת היא, נצור עליה לוח ארז.  ח,י אני חומה, ושדיי כמגדלות; אז הייתי בעיניו, כמוצאת שלום.  {פ}

ח,יא כרם היה לשלמה בבעל המון, נתן את-הכרם לנוטרים:  איש יביא בפרייו, אלף כסף.  ח,יב כרמי שלי, לפניי; האלף לך שלמה, ומאתיים לנוטרים את-פרייו.  ח,יג היושבת בגנים, חברים מקשיבים לקולך--השמיעיני.  ח,יד ברח דודי, ודמה-לך לצבי או לעופר האיילים--על, הרי בשמים.  {ש}

קוהלת

א,א דברי קוהלת בן-דויד, מלך בירושלים.  א,ב הבל הבלים אמר קוהלת, הבל הבלים הכול הבל.  א,ג מה-יתרון, לאדם:  בכל-עמלו--שיעמול, תחת השמש.  א,ד דור הולך ודור בא, והארץ לעולם עומדת.  א,ה וזרח השמש, ובא השמש; ואל-מקומו--שואף זורח הוא, שם.  א,ו הולך, אל-דרום, וסובב, אל-צפון; סובב סובב הולך הרוח, ועל-סביבותיו שב הרוח.  א,ז כל-הנחלים הולכים אל-הים, והים איננו מלא; אל-מקום, שהנחלים הולכים--שם הם שבים, ללכת.  א,ח כל-הדברים יגעים, לא-יוכל איש לדבר; לא-תשבע עין לראות, ולא-תימלא אוזן משמוע.  א,ט מה-שהיה, הוא שיהיה, ומה-שנעשה, הוא שייעשה; ואין כל-חדש, תחת השמש.  א,י יש דבר שיאמר ראה-זה, חדש הוא:  כבר היה לעולמים, אשר היה מלפנינו.  א,יא אין זכרון, לראשונים; וגם לאחרונים שיהיו, לא-יהיה להם זיכרון--עם שיהיו, לאחרונה.  {פ}

א,יב אני קוהלת, הייתי מלך על-ישראל--בירושלים.  א,יג ונתתי את-ליבי, לדרוש ולתור בחכמה, על כל-אשר נעשה, תחת השמיים; הוא עניין רע, נתן אלוהים לבני האדם--לענות בו.  א,יד ראיתי, את-כל-המעשים, שנעשו, תחת השמש; והנה הכול הבל, ורעות רוח.  א,טו מעוות, לא-יוכל לתקון; וחסרון, לא-יוכל להימנות.  א,טז דיברתי אני עם-ליבי, לאמור--אני הנה הגדלתי והוספתי חכמה, על כל-אשר-היה לפניי על-ירושלים; וליבי ראה הרבה, חכמה ודעת.  א,יז ואתנה ליבי לדעת חכמה, ודעת הוללות ושכלות:  ידעתי, שגם-זה הוא רעיון רוח.  א,יח כי ברוב חכמה, רוב-כעס; ויוסיף דעת, יוסיף מכאוב.  ב,א אמרתי אני בליבי, לכה-נא אנסכה בשמחה וראה בטוב; והנה גם-הוא, הבל.  ב,ב לשחוק, אמרתי מהולל; ולשמחה, מה-זו עושה.  ב,ג תרתי בליבי, למשוך ביין את-בשרי; וליבי נוהג בחכמה, ולאחוז בסכלות--עד אשר-אראה אי-זה טוב לבני האדם אשר יעשו תחת השמיים, מספר ימי חייהם.  ב,ד הגדלתי, מעשיי:  בניתי לי בתים, נטעתי לי כרמים.  ב,ה עשיתי לי, גנות ופרדסים; ונטעתי בהם, עץ כל-פרי.  ב,ו עשיתי לי, בריכות מים--להשקות מהם, יער צומח עצים.  ב,ז קניתי עבדים ושפחות, ובני-בית היה לי; גם מקנה בקר וצאן הרבה היה לי, מכול שהיו לפניי בירושלים.  ב,ח כנסתי לי גם-כסף וזהב, וסגולת מלכים והמדינות; עשיתי לי שרים ושרות, ותענוגות בני האדם--שידה ושידות.  ב,ט וגדלתי והוספתי, מכול שהיה לפניי בירושלים; אף חכמתי, עמדה לי.  ב,י וכול אשר שאלו עיניי, לא אצלתי מהם:  לא-מנעתי את-ליבי מכל-שמחה, כי-ליבי שמח מכל-עמלי, וזה-היה חלקי, מכל-עמלי.  ב,יא ופניתי אני, בכל-מעשיי שעשו ידיי, ובעמל, שעמלתי לעשות; והנה הכול הבל ורעות רוח, ואין יתרון תחת השמש.  ב,יב ופניתי אני לראות חכמה, והוללות וסכלות:  כי מה האדם, שיבוא אחרי המלך, את אשר-כבר, עשוהו.  ב,יג וראיתי אני, שיש יתרון לחכמה מן-הסכלות--כיתרון האור, מן-החושך.  ב,יד החכם עיניו בראשו, והכסיל בחושך הולך; וידעתי גם-אני, שמקרה אחד יקרה את-כולם.  ב,טו ואמרתי אני בליבי, כמקרה הכסיל גם-אני יקרני, ולמה חכמתי אני, אז יותר; ודיברתי בליבי, שגם-זה הבל.  ב,טז כי אין זכרון לחכם עם-הכסיל, לעולם:  בשכבר הימים הבאים, הכול נשכח, ואיך ימות החכם, עם-הכסיל.  ב,יז ושנאתי, את-החיים--כי רע עליי המעשה, שנעשה תחת השמש:  כי-הכול הבל, ורעות רוח.  ב,יח ושנאתי אני את-כל-עמלי, שאני עמל תחת השמש:  שאניחנו, לאדם שיהיה אחריי.  ב,יט ומי יודע, החכם יהיה או סכל, וישלט בכל-עמלי, שעמלתי ושחכמתי תחת השמש; גם-זה, הבל.  ב,כ וסבותי אני, לייאש את-ליבי--על, כל-העמל, שעמלתי, תחת השמש.  ב,כא כי-יש אדם, שעמלו בחכמה ובדעת--ובכשרון; ולאדם שלא עמל-בו, ייתננו חלקו--גם-זה הבל, ורעה רבה.  ב,כב כי מה-הווה לאדם, בכל-עמלו, וברעיון, ליבו--שהוא עמל, תחת השמש.  ב,כג כי כל-ימיו מכאובים, וכעס עניינו--גם-בלילה, לא-שכב ליבו; גם-זה, הבל הוא.  ב,כד אין-טוב באדם שיאכל ושתה, והראה את-נפשו טוב בעמלו; גם-זו ראיתי אני, כי מיד האלוהים היא.  ב,כה כי מי יאכל ומי יחוש, חוץ ממני.  ב,כו כי לאדם שטוב לפניו, נתן חכמה ודעת ושמחה; ולחוטא נתן עניין לאסוף ולכנוס, לתת לטוב לפני האלוהים--גם-זה הבל, ורעות רוח.  ג,א לכול, זמן; ועת לכל-חפץ, תחת השמיים.  {פ}

ג,ב        עת ללדת,        ועת למות;
          עת לטעת,        ועת לעקור נטוע.
ג,ג        עת להרוג        ועת לרפוא,
          עת לפרוץ        ועת לבנות.
ג,ד        עת לבכות          ועת לשחוק,
          עת ספוד         ועת רקוד.
ג,ה        עת להשליך אבנים,        ועת כנוס אבנים;
          עת לחבוק,         ועת לרחוק מחבק.
ג,ו        עת לבקש         ועת לאבד,
          עת לשמור        ועת להשליך.
ג,ז        עת לקרוע        ועת לתפור,
          עת לחשות        ועת לדבר.
ג,ח        עת לאהוב         ועת לשנוא,
          עת מלחמה        ועת שלום.  {פ}

ג,ט         מה-יתרון, העושה, באשר, הוא עמל.  ג,י ראיתי את-העניין, אשר נתן אלוהים לבני האדם--לענות בו.  ג,יא את-הכול עשה, יפה בעיתו; גם את-העולם, נתן בליבם--מבלי אשר לא-ימצא האדם את-המעשה אשר-עשה האלוהים, מראש ועד-סוף.  ג,יב ידעתי, כי אין טוב בם--כי אם-לשמוח, ולעשות טוב בחייו.  ג,יג וגם כל-האדם שיאכל ושתה, וראה טוב בכל-עמלו--מתת אלוהים, היא.  ג,יד ידעתי, כי כל-אשר יעשה האלוהים הוא יהיה לעולם--עליו אין להוסיף, וממנו אין לגרוע; והאלוהים עשה, שייראו מלפניו.  ג,טו מה-שהיה כבר הוא, ואשר להיות כבר היה; והאלוהים, יבקש את-נרדף.  ג,טז ועוד ראיתי, תחת השמש:  מקום המשפט שמה הרשע, ומקום הצדק שמה הרשע.  ג,יז אמרתי אני, בליבי--את-הצדיק ואת-הרשע, ישפוט האלוהים:  כי-עת לכל-חפץ, ועל כל-המעשה שם.  ג,יח אמרתי אני, בליבי--על-דברת בני האדם, לברם האלוהים; ולראות, שהם-בהמה המה להם.  ג,יט כי מקרה בני-האדם ומקרה הבהמה, ומקרה אחד להם--כמות זה כן מות זה, ורוח אחד לכול; ומותר האדם מן-הבהמה אין, כי הכול הבל.  ג,כ הכול הולך, אל-מקום אחד; הכול היה מן-העפר, והכול שב אל-העפר.  ג,כא מי יודע, רוח בני האדם--העולה היא, למעלה; ורוח, הבהמה--היורדת היא, למטה לארץ.  ג,כב וראיתי, כי אין טוב מאשר ישמח האדם במעשיו--כי-הוא, חלקו:  כי מי יביאנו לראות, במה שיהיה אחריו.  ד,א ושבתי אני, ואראה את-כל-העשוקים, אשר נעשים, תחת השמש; והנה דמעת העשוקים, ואין להם מנחם, ומיד עושקיהם כוח, ואין להם מנחם.  ד,ב ושבח אני את-המתים, שכבר מתו--מן-החיים, אשר המה חיים עדנה.  ד,ג וטוב, משניהם--את אשר-עדן, לא היה:  אשר לא-ראה את-המעשה הרע, אשר נעשה תחת השמש.  ד,ד וראיתי אני את-כל-עמל, ואת כל-כשרון המעשה--כי היא קנאת-איש, מריעהו; גם-זה הבל, ורעות רוח.  ד,ה הכסיל חובק את-ידיו, ואוכל את-בשרו.  ד,ו טוב, מלוא כף נחת--ממלוא חופניים עמל, ורעות רוח.  ד,ז ושבתי אני ואראה הבל, תחת השמש.  ד,ח יש אחד ואין שני גם בן ואח אין-לו, ואין קץ לכל-עמלו--גם-עינו, לא-תשבע עושר; ולמי אני עמל, ומחסר את-נפשי מטובה--גם-זה הבל ועניין רע, הוא.  ד,ט טובים השניים, מן-האחד:  אשר יש-להם שכר טוב, בעמלם.  ד,י כי אם-ייפולו, האחד יקים את-חברו; ואילו, האחד שייפול, ואין שני, להקימו.  ד,יא גם אם-ישכבו שניים, וחם להם; ולאחד, איך ייחם.  ד,יב ואם-יתקפו, האחד--השניים, יעמדו נגדו; והחוט, המשולש, לא במהרה, יינתק.  ד,יג טוב ילד מסכן, וחכם--ממלך זקן וכסיל, אשר לא-ידע להיזהר עוד.  ד,יד כי-מבית הסורים, יצא למלוך:  כי גם במלכותו, נולד רש.  ד,טו ראיתי, את-כל-החיים, המהלכים, תחת השמש--עם הילד השני, אשר יעמוד תחתיו.  ד,טז אין-קץ לכל-העם, לכול אשר-היה לפניהם--גם האחרונים, לא ישמחו-בו:  כי-גם-זה הבל, ורעיון רוח.  ד,יז שמור רגלך, כאשר תלך אל-בית האלוהים, וקרוב לשמוע, מתת הכסילים זבח:  כי-אינם יודעים, לעשות רע.  ה,א אל-תבהל על-פיך וליבך אל-ימהר, להוציא דבר--לפני האלוהים:  כי האלוהים בשמיים ואתה על-הארץ, על-כן יהיו דבריך מעטים.  ה,ב כי בא החלום, ברוב עניין; וקול כסיל, ברוב דברים.  ה,ג כאשר תידור נדר לאלוהים, אל-תאחר לשלמו--כי אין חפץ, בכסילים:  את אשר-תידור, שלם.  ה,ד טוב, אשר לא-תידור--משתידור, ולא תשלם.  ה,ה אל-תיתן את-פיך, לחטיא את-בשרך, ואל-תאמר לפני המלאך, כי שגגה היא:  למה יקצוף האלוהים על-קולך, וחיבל את-מעשה ידיך.  ה,ו כי ברוב חלומות והבלים, ודברים הרבה:  כי את-האלוהים, ירא.  ה,ז אם-עושק רש וגזל משפט וצדק, תראה במדינה--אל-תתמה, על-החפץ:  כי גבוה מעל גבוה, שומר, וגבוהים, עליהם.  ה,ח ויתרון ארץ, בכול הוא--מלך לשדה, נעבד.  ה,ט אוהב כסף לא-ישבע כסף, ומי-אוהב בהמון לא תבואה; גם-זה, הבל.  ה,י ברבות, הטובה, רבו, אוכליה; ומה-כשרון, לבעליה, כי, אם-ראות עיניו.  ה,יא מתוקה שנת העובד, אם-מעט ואם-הרבה יאכל; והשבע, לעשיר--איננו מניח לו, לישון.  ה,יב יש רעה חולה, ראיתי תחת השמש:  עושר שמור לבעליו, לרעתו.  ה,יג ואבד העושר ההוא, בעניין רע; והוליד בן, ואין בידו מאומה.  ה,יד כאשר יצא מבטן אימו, ערום ישוב ללכת כשבא; ומאומה לא-יישא בעמלו, שיולך בידו.  ה,טו וגם-זו רעה חולה, כל-עומת שבא כן ילך; ומה-יתרון לו, שיעמול לרוח.  ה,טז גם כל-ימיו, בחושך יאכל; וכעס הרבה, וחולייו וקצף.  ה,יז הנה אשר-ראיתי אני, טוב אשר-יפה לאכול-ולשתות ולראות טובה בכל-עמלו שיעמול תחת-השמש מספר ימי-חייו אשר-נתן-לו האלוהים--כי-הוא חלקו.  ה,יח גם כל-האדם אשר נתן-לו האלוהים עושר ונכסים והשליטו לאכול ממנו, ולשאת את-חלקו, ולשמוח, בעמלו--זה, מתת אלוהים היא.  ה,יט כי לא הרבה, יזכור את-ימי חייו:  כי האלוהים מענה, בשמחת ליבו.  ו,א יש רעה, אשר ראיתי תחת השמש; ורבה היא, על-האדם.  ו,ב איש אשר ייתן-לו האלוהים עושר ונכסים וכבוד ואיננו חסר לנפשו מכול אשר-יתאווה, ולא-ישליטנו האלוהים לאכול ממנו--כי איש נוכרי, יאכלנו:  זה הבל וחולי רע, הוא.  ו,ג אם-יוליד איש מאה ושנים רבות יחיה ורב שיהיו ימי-שניו, ונפשו לא-תשבע מן-הטובה, וגם-קבורה, לא-הייתה לו--אמרתי, טוב ממנו הנפל.  ו,ד כי-בהבל בא, ובחושך ילך; ובחושך, שמו יכוסה.  ו,ה גם-שמש לא-ראה, ולא ידע; נחת לזה, מזה.  ו,ו ואילו חיה, אלף שנים פעמיים, וטובה, לא ראה--הלוא אל-מקום אחד, הכול הולך.  ו,ז כל-עמל האדם, לפיהו; וגם-הנפש, לא תימלא.  ו,ח כי מה-יותר לחכם, מן-הכסיל; מה-לעני יודע, להלוך נגד החיים.  ו,ט טוב מראה עיניים, מהלוך-נפש; גם-זה הבל, ורעות רוח.  ו,י מה-שהיה, כבר נקרא שמו, ונודע, אשר-הוא אדם; ולא-יוכל לדין, עם שתקיף ממנו.  ו,יא כי יש-דברים הרבה, מרבים הבל; מה-יותר, לאדם.  ו,יב כי מי-יודע מה-טוב לאדם בחיים, מספר ימי-חיי הבלו--ויעשם כצל:  אשר מי-יגיד לאדם, מה-יהיה אחריו תחת השמש.  ז,א טוב שם, משמן טוב; ויום המוות, מיום היוולדו.  ז,ב טוב ללכת אל-בית-אבל, מלכת אל-בית משתה--באשר, הוא סוף כל-האדם; והחי, ייתן אל-ליבו.  ז,ג טוב כעס, משחוק:  כי-ברוע פנים, ייטב לב.  ז,ד לב חכמים בבית אבל, ולב כסילים בבית שמחה.  ז,ה טוב, לשמוע גערת חכם--מאיש, שומע שיר כסילים.  ז,ו כי כקול הסירים תחת הסיר, כן שחוק הכסיל; וגם-זה, הבל.  ז,ז כי העושק, יהולל חכם; ויאבד את-לב, מתנה.  ז,ח טוב אחרית דבר, מראשיתו; טוב ארך-רוח, מגבה-רוח.  ז,ט אל-תבהל ברוחך, לכעוס:  כי כעס, בחיק כסילים ינוח.  ז,י אל-תאמר, מה היה--שהימים הראשונים, היו טובים מאלה:  כי לא מחכמה, שאלת על-זה.  ז,יא טובה חכמה, עם-נחלה; ויותר, לרואי השמש.  ז,יב כי בצל החכמה, בצל הכסף; ויתרון דעת, החכמה תחייה בעליה.  ז,יג ראה, את-מעשה האלוהים:  כי מי יוכל לתקן, את אשר עיוותו.  ז,יד ביום טובה היה בטוב, וביום רעה ראה; גם את-זה לעומת-זה, עשה האלוהים, על-דברת שלא ימצא האדם אחריו, מאומה.  ז,טו את-הכול ראיתי, בימי הבלי; יש צדיק, אובד בצדקו, ויש רשע, מאריך ברעתו.  ז,טז אל-תהי צדיק הרבה, ואל-תתחכם יותר:  למה, תישומם.  ז,יז אל-תרשע הרבה, ואל-תהי סכל:  למה תמות, בלא עיתך.  ז,יח טוב אשר תאחוז בזה, וגם-מזה אל-תנח את-ידך:  כי-ירא אלוהים, ייצא את-כולם.  ז,יט החכמה, תעוז לחכם--מעשרה, שליטים, אשר היו, בעיר.  ז,כ כי אדם, אין צדיק בארץ--אשר יעשה-טוב, ולא יחטא.  ז,כא גם לכל-הדברים אשר ידברו, אל-תיתן ליבך:  אשר לא-תשמע את-עבדך, מקללך.  ז,כב כי גם-פעמים רבות, ידע ליבך:  אשר גם-אתה, קיללת אחרים.  ז,כג כל-זו, ניסיתי בחכמה; אמרתי אחכמה, והיא רחוקה ממני.  ז,כד רחוק, מה-שהיה; ועמוק עמוק, מי ימצאנו.  ז,כה סבותי אני וליבי לדעת ולתור, ובקש חכמה וחשבון; ולדעת רשע כסל, והסכלות הוללות.  ז,כו ומוצא אני מר ממוות, את-האישה אשר-היא מצודים וחרמים ליבה--אסורים ידיה; טוב לפני האלוהים, יימלט ממנה, וחוטא, יילכד בה.  ז,כז ראה זה מצאתי, אמרה קוהלת; אחת לאחת, למצוא חשבון.  ז,כח אשר עוד-ביקשה נפשי, ולא מצאתי:  אדם אחד מאלף, מצאתי--ואישה בכל-אלה, לא מצאתי.  ז,כט לבד ראה-זה מצאתי, אשר עשה האלוהים את-האדם ישר; והמה ביקשו, חישבונות רבים.  ח,א מי, כהחכם, ומי יודע, פשר דבר; חכמת אדם תאיר פניו, ועוז פניו ישונה.  ח,ב אני, פי-מלך שמור, ועל, דברת שבועת אלוהים.  ח,ג אל-תיבהל מפניו תלך, אל-תעמוד בדבר רע:  כי כל-אשר יחפוץ, יעשה.  ח,ד באשר דבר-מלך, שלטון; ומי יאמר-לו, מה-תעשה.  ח,ה שומר מצוה, לא יידע דבר רע; ועת ומשפט, יידע לב חכם.  ח,ו כי לכל-חפץ, יש עת ומשפט:  כי-רעת האדם, רבה עליו.  ח,ז כי-איננו יודע, מה-שיהיה:  כי כאשר יהיה, מי יגיד לו.  ח,ח אין אדם שליט ברוח, לכלוא את-הרוח, ואין שלטון ביום המוות, ואין משלחת במלחמה; ולא-ימלט רשע, את-בעליו.  ח,ט את-כל-זה ראיתי, ונתון את-ליבי, לכל-מעשה, אשר נעשה תחת השמש:  עת, אשר שלט האדם באדם--לרע לו.  ח,י ובכן ראיתי רשעים קבורים ובאו, וממקום קדוש יהלכו, וישתכחו בעיר, אשר כן-עשו; גם-זה, הבל.  ח,יא אשר אין-נעשה פתגם, מעשה הרעה מהרה; על-כן מלא לב בני-האדם, בהם--לעשות רע.  ח,יב אשר חוטא, עושה רע מאת--ומאריך לו:  כי, גם-יודע אני, אשר יהיה-טוב ליראי האלוהים, אשר ייראו מלפניו.  ח,יג וטוב לא-יהיה לרשע, ולא-יאריך ימים כצל--אשר איננו ירא, מלפני אלוהים.  ח,יד יש-הבל, אשר נעשה על-הארץ, אשר יש צדיקים אשר מגיע אליהם כמעשה הרשעים, ויש רשעים שמגיע אליהם כמעשה הצדיקים:  אמרתי, שגם-זה הבל.  ח,טו ושיבחתי אני, את-השמחה, אשר אין-טוב לאדם תחת השמש, כי אם-לאכול ולשתות ולשמוח; והוא ילוונו בעמלו, ימי חייו אשר-נתן-לו האלוהים--תחת השמש.  ח,טז כאשר נתתי את-ליבי, לדעת חכמה, ולראות את-העניין, אשר נעשה על-הארץ:  כי גם ביום, ובלילה--שינה, בעיניו איננו רואה.  ח,יז וראיתי, את-כל-מעשה האלוהים, כי לא יוכל האדם למצוא את-המעשה אשר נעשה תחת-השמש, בשל אשר יעמול האדם לבקש ולא ימצא; וגם אם-יאמר החכם לדעת, לא יוכל למצוא.  ט,א כי את-כל-זה נתתי אל-ליבי, ולבור את-כל-זה, אשר הצדיקים והחכמים ועבדיהם, ביד האלוהים; גם-אהבה גם-שנאה, אין יודע האדם--הכול, לפניהם.  ט,ב הכול כאשר לכול, מקרה אחד לצדיק ולרשע לטוב ולטהור ולטמא, ולזובח, ולאשר איננו זובח:  כטוב, כחוטא--הנשבע, כאשר שבועה ירא.  ט,ג זה רע, בכול אשר-נעשה תחת השמש--כי-מקרה אחד, לכול; וגם לב בני-האדם מלא-רע והוללות בלבבם, בחייהם, ואחריו, אל-המתים.  ט,ד כי-מי אשר יחובר, אל כל-החיים יש ביטחון:  כי-לכלב חי הוא טוב, מן-האריה המת.  ט,ה כי החיים יודעים, שימותו; והמתים אינם יודעים מאומה, ואין-עוד להם שכר--כי נשכח, זכרם.  ט,ו גם אהבתם גם-שנאתם גם-קנאתם, כבר אבדה; וחלק אין-להם עוד לעולם, בכול אשר-נעשה תחת השמש.  ט,ז לך אכול בשמחה לחמך, ושתה בלב-טוב יינך:  כי כבר, רצה האלוהים את-מעשיך.  ט,ח בכל-עת, יהיו בגדיך לבנים; ושמן, על-ראשך אל-יחסר.  ט,ט ראה חיים עם-אישה אשר-אהבת, כל-ימי חיי הבלך, אשר נתן-לך תחת השמש, כול ימי הבלך:  כי הוא חלקך, בחיים, ובעמלך, אשר-אתה עמל תחת השמש.  ט,י כול אשר תמצא ידך, לעשות בכוחך--עשה:  כי אין מעשה וחשבון, ודעת וחכמה, בשאול, אשר אתה הולך שמה.  {ס}

ט,יא שבתי וראה תחת-השמש, כי לא לקלים המרוץ ולא לגיבורים המלחמה וגם לא לחכמים לחם וגם לא לנבונים עושר, וגם לא ליודעים, חן:  כי-עת ופגע, יקרה את-כולם.  ט,יב כי גם לא-יידע האדם את-עיתו, כדגים שנאחזים במצודה רעה, וכציפורים, האחוזות בפח; כהם, יוקשים בני האדם, לעת רעה, כשתיפול עליהם פתאום.  ט,יג גם-זו ראיתי חכמה, תחת השמש; וגדולה היא, אליי.  ט,יד עיר קטנה, ואנשים בה מעט; ובא-אליה מלך גדול, וסבב אותה, ובנה עליה, מצודים גדולים.  ט,טו ומצא בה, איש מסכן חכם, ומילט-הוא את-העיר, בחכמתו; ואדם לא זכר, את-האיש המסכן ההוא.  ט,טז ואמרתי אני, טובה חכמה מגבורה; וחכמת המסכן בזויה, ודבריו אינם נשמעים.  ט,יז דברי חכמים, בנחת נשמעים--מזעקת מושל, בכסילים.  ט,יח טובה חכמה, מכלי קרב; וחוטא אחד, יאבד טובה הרבה.  י,א זבובי מוות, יבאיש יביע שמן רוקח; יקר מחכמה מכבוד, סכלות מעט.  י,ב לב חכם לימינו, ולב כסיל לשמאלו.  י,ג וגם-בדרך כשסכל הולך, ליבו חסר; ואמר לכול, סכל הוא.  י,ד אם-רוח המושל תעלה עליך, מקומך אל-תנח:  כי מרפא, יניח חטאים גדולים.  י,ה יש רעה, ראיתי תחת השמש--כשגגה, שיוצא מלפני השליט.  י,ו ניתן הסכל, במרומים רבים; ועשירים, בשפל יישבו.  י,ז ראיתי עבדים, על-סוסים; ושרים הולכים כעבדים, על-הארץ.  י,ח חופר גומץ, בו ייפול; ופורץ גדר, יישכנו נחש.  י,ט מסיע אבנים, ייעצב בהם; בוקע עצים, ייסכן בם.  י,י אם-קהה הברזל, והוא לא-פנים קילקל, וחיילים, יגבר; ויתרון הכשר, חכמה.  י,יא אם-יישוך הנחש, בלא-לחש; ואין יתרון, לבעל הלשון.  י,יב דברי פי-חכם, חן; ושפתות כסיל, תבלענו.  י,יג תחילת דברי-פיהו, סכלות; ואחרית פיהו, הוללות רעה.  י,יד והסכל, ירבה דברים; לא-יידע האדם, מה-שיהיה, ואשר יהיה מאחריו, מי יגיד לו.  י,טו עמל הכסילים, תייגענו--אשר לא-ידע, ללכת אל-עיר.  י,טז אי-לך ארץ, שמלכך נער; ושרייך, בבוקר יאכלו.  י,יז אשרך ארץ, שמלכך בן-חורים; ושרייך בעת יאכלו, בגבורה ולא בשתי.  י,יח בעצלתיים, יימך המקרה; ובשפלות ידיים, ידלוף הבית.  י,יט לשחוק עושים לחם, ויין ישמח חיים; והכסף, יענה את-הכול.  י,כ גם במדעך, מלך אל-תקלל, ובחדרי משכבך, אל-תקלל עשיר:  כי עוף השמיים יוליך את-הקול, ובעל כנפיים יגיד דבר.  יא,א שלח לחמך, על-פני המים:  כי-ברוב הימים, תמצאנו.  יא,ב תן-חלק לשבעה, וגם לשמונה:  כי לא תדע, מה-יהיה רעה על-הארץ.  יא,ג אם-יימלאו העבים גשם על-הארץ יריקו, ואם-ייפול עץ בדרום ואם בצפון--מקום שייפול העץ, שם יהוא.  יא,ד שומר רוח, לא יזרע; ורואה בעבים, לא יקצור.  יא,ה כאשר אינך יודע מה-דרך הרוח, כעצמים בבטן המלאה:  ככה, לא תדע את-מעשה האלוהים, אשר יעשה, את-הכול.  יא,ו בבוקר זרע את-זרעך, ולערב אל-תנח ידך:  כי אינך יודע אי זה יכשר, הזה או-זה, ואם-שניהם כאחד, טובים.  יא,ז ומתוק, האור; וטוב לעיניים, לראות את-השמש.  יא,ח כי אם-שנים הרבה יחיה האדם, בכולם ישמח; ויזכור את-ימי החושך, כי-הרבה יהיו כל-שבא הבל.  יא,ט שמח בחור בילדותך, ויטיבך ליבך בימי בחורותיך, והלך בדרכי ליבך, ובמראי עיניך; ודע, כי על-כל-אלה יביאך האלוהים במשפט.  יא,י והסר כעס מליבך, והעבר רעה מבשרך:  כי-הילדות והשחרות, הבל.  יב,א וזכור, את-בוראך, בימי, בחורותיך:  עד אשר לא-יבואו, ימי הרעה, והגיעו שנים, אשר תאמר אין-לי בהם חפץ.  יב,ב עד אשר לא-תחשך השמש, והאור, והירח, והכוכבים; ושבו העבים, אחר הגשם.  יב,ג ביום, שיזועו שומרי הבית, והתעוותו, אנשי החיל; ובטלו הטוחנות כי מיעטו, וחשכו הרואות בארובות.  יב,ד וסוגרו דלתיים בשוק, בשפל קול הטחנה; ויקום לקול הציפור, ויישחו כל-בנות השיר.  יב,ה גם מגבוה ייראו, וחתחתים בדרך, וינץ השקד ויסתבל החגב, ותפר האבייונה:  כי-הולך האדם אל-בית עולמו, וסבבו בשוק הסופדים.  יב,ו עד אשר לא-יירתק חבל הכסף, ותרוץ גולת הזהב; ותישבר כד על-המבוע, ונרוץ הגלגל אל-הבור.  יב,ז וישוב העפר על-הארץ, כשהיה; והרוח תשוב, אל-האלוהים אשר נתנה.  יב,ח הבל הבלים אמר הקוהלת, הכול הבל.  יב,ט ויותר, שהיה קוהלת חכם:  עוד, לימד-דעת את-העם, ואיזן וחיקר, תיקן משלים הרבה.  יב,י ביקש קוהלת, למצוא דברי-חפץ; וכתוב יושר, דברי אמת.  יב,יא דברי חכמים כדרבונות, וכמשמרות נטועים בעלי אסופות; ניתנו, מרועה אחד.  יב,יב ויותר מהמה, בני היזהר:  עשות ספרים הרבה אין קץ, ולהג הרבה יגיעת בשר.  יב,יג סוף דבר, הכול נשמע:  את-האלוהים ירא ואת-מצוותיו שמור, כי-זה כל-האדם.  יב,יד כי, את-כל-מעשה, האלוהים יביא במשפט, על כל-נעלם:  אם-טוב, ואם-רע.  {ש}

איכה

א,א איכה ישבה בדד, העיר רבתי עם--הייתה, כאלמנה; רבתי בגויים, שרתי במדינות--הייתה, למס.  {ס}  א,ב בכה תבכה בלילה, ודמעתה על לחייה--אין-לה מנחם, מכל-אוהביה:  כל-ריעיה בגדו בה, היו לה לאויבים.  {ס}  א,ג גלתה יהודה מעוני, ומרוב עבודה--היא ישבה בגויים, לא מצאה מנוח; כל-רודפיה השיגוה, בין המצרים.  {ס}  א,ד דרכי ציון אבילות, מבלי באי מועד--כל-שעריה שוממין, כוהניה נאנחים; בתולותיה נוגות, והיא מר-לה.  {ס}  א,ה היו צריה לראש אויביה שלו, כי-יהוה הוגה על רוב-פשעיה; עולליה הלכו שבי, לפני-צר.  {ס}  א,ו וייצא מבת-ציון, כל-הדרה; היו שריה, כאיילים לא-מצאו מרעה, וילכו בלא-כוח, לפני רודף.  {ס}  א,ז זכרה ירושלים, ימי עונייה ומרודיה--כול מחמודיה, אשר היו מימי קדם; בנפול עמה ביד-צר, ואין עוזר לה--ראוה צרים, שחקו על משבתיה.  {ס}  א,ח חטא חטאה ירושלים, על-כן לנידה הייתה; כל-מכבדיה הזילוה כי-ראו ערוותה, גם-היא נאנחה ותשב אחור.  {ס}  א,ט טומאתה בשוליה, לא זכרה אחריתה, ותרד פלאים, אין מנחם לה; ראה יהוה את-עוניי, כי הגדיל אויב.  {ס}  א,י ידו פרש צר, על כל-מחמדיה:  כי-ראתה גויים, באו מקדשה--אשר ציווית, לא-יבואו בקהל לך.  {ס}  א,יא כל-עמה נאנחים מבקשים לחם, נתנו מחמדיהם באוכל להשיב נפש; ראה יהוה והביטה, כי הייתי זוללה.  {ס}  א,יב לא אליכם, כל-עוברי דרך--הביטו וראו, אם-יש מכאוב כמכאובי אשר עולל לי:  אשר הוגה יהוה, ביום חרון אפו.  {ס}  א,יג ממרום שלח-אש בעצמותיי, וירדנה; פרש רשת לרגליי, השיבני אחור--נתנני שוממה, כל-היום דווה.  {ס}  א,יד נשקד עול פשעיי בידו, ישתרגו עלו על-צווארי--הכשיל כוחי; נתנני אדוניי, בידי לא-אוכל קום.  {ס}  א,טו סילה כל-אביריי אדוניי בקרבי, קרא עליי מועד לשבור בחוריי; גת דרך אדוניי, לבתולת בת-יהודה.  {ס}  א,טז על-אלה אני בוכייה, עיני עיני יורדה מים--כי-רחק ממני מנחם, משיב נפשי; היו בניי שוממים, כי גבר אויב.  {ס}  א,יז פירשה ציון בידיה, אין מנחם לה--ציווה יהוה ליעקוב, סביביו צריו; הייתה ירושלים לנידה, ביניהם.  {ס}  א,יח צדיק הוא יהוה, כי פיהו מריתי; שמעו-נא כל-העמים, וראו מכאובי--בתולותיי ובחוריי, הלכו בשבי.  {ס}  א,יט קראתי למאהביי המה רימוני, כוהניי וזקניי בעיר גוועו:  כי-ביקשו אוכל למו, וישיבו את-נפשם.  {ס}  א,כ ראה יהוה כי-צר-לי, מעיי חומרמרו--נהפך ליבי בקרבי, כי מרה מריתי; מחוץ שיכלה-חרב, בבית כמוות.  {ס}  א,כא שמעו כי נאנחה אני, אין מנחם לי--כל-אויביי שמעו רעתי ששו, כי אתה עשית; הבאת יום-קראת, ויהיו כמוני.  {ס}  א,כב תבוא כל-רעתם לפניך ועולל למו, כאשר עוללת לי על כל-פשעיי:  כי-רבות אנחותיי, וליבי דווי.  {פ}

ב,א איכה יעיב באפו אדוניי, את-בת-ציון--השליך משמיים ארץ, תפארת ישראל; ולא-זכר הדום-רגליו, ביום אפו.  {ס}  ב,ב בילע אדוניי ולא חמל, את כל-נאות יעקוב--הרס בעברתו מבצרי בת-יהודה, הגיע לארץ; חילל ממלכה, ושריה.  {ס}  ב,ג גדע בחורי-אף, כול קרן ישראל--השיב אחור ימינו, מפני אויב; ויבער ביעקוב כאש להבה, אכלה סביב.  {ס}  ב,ד דרך קשתו כאויב, ניצב ימינו כצר, ויהרוג, כול מחמדי-עין; באוהל, בת-ציון, שפך כאש, חמתו.  {ס}  ב,ה היה אדוניי כאויב, בילע ישראל--בילע כל-ארמנותיה, שיחת מבצריו; וירב, בבת-יהודה, תאנייה, ואנייה.  {ס}  ב,ו ויחמוס כגן שוכו, שיחת מועדו; שיכח יהוה בציון מועד ושבת, וינאץ בזעם-אפו מלך וכוהן.  {ס}  ב,ז זנח אדוניי מזבחו, ניאר מקדשו--הסגיר ביד-אויב, חומות ארמנותיה; קול נתנו בבית-יהוה, כיום מועד.  {ס}  ב,ח חשב יהוה להשחית, חומת בת-ציון--נטה קו, לא-השיב ידו מבלע; ויאבל-חיל וחומה, יחדיו אומללו.  {ס}  ב,ט טבעו בארץ שעריה, איבד ושיבר בריחיה; מלכה ושריה בגויים, אין תורה--גם-נביאיה, לא-מצאו חזון מיהוה.  {ס}  ב,י יישבו לארץ יידמו, זקני בת-ציון--העלו עפר על-ראשם, חגרו שקים; הורידו לארץ ראשן, בתולות ירושלים.  {ס}  ב,יא כלו בדמעות עיניי, חומרמרו מעיי--נשפך לארץ כבדי, על-שבר בת-עמי:  ביעטף עולל ויונק, ברחובות קריה.  {ס}  ב,יב לאימותם, יאמרו, איה, דגן ויין:  בהתעטפם כחלל, ברחובות עיר--בהשתפך נפשם, אל-חיק אימותם.  {ס}  ב,יג מה-אעידך מה אדמה-לך, הבת ירושלים--מה אשווה-לך ואנחמך, בתולת בת-ציון:  כי-גדול כים שברך, מי ירפא-לך.  {ס}  ב,יד נביאייך, חזו לך שוא ותפל, ולא-גילו על-עוונך, להשיב שבותך; ויחזו לך, משאות שוא ומדוחים.  {ס}  ב,טו ספקו עלייך כפיים, כל-עוברי דרך--שרקו ויניעו ראשם, על-בת ירושלים:  הזאת העיר, שיאמרו כלילת יופי--משוש, לכל-הארץ.  {ס}  ב,טז פצו עלייך פיהם, כל-אויבייך--שרקו ויחרקו-שן, אמרו בילענו; אך זה היום שקיווינוהו, מצאנו ראינו.  {ס}  ב,יז עשה יהוה אשר זמם, ביצע אמרתו אשר ציווה מימי-קדם--הרס, ולא חמל; וישמח עלייך אויב, הרים קרן צרייך.  {ס}  ב,יח צעק ליבם, אל-אדוניי; חומת בת-ציון הורידי כנחל דמעה, יומם ולילה--אל-תיתני פוגת לך, אל-תידום בת-עינך.  {ס}  ב,יט קומי רוני בלילה, לראש אשמורות--שפכי כמים ליבך, נוכח פני אדוניי; שאי אליו כפייך, על-נפש עוללייך--העטופים ברעב, בראש כל-חוצות.  {ס}  ב,כ ראה יהוה והביטה, למי עוללת כה:  אם-תאכלנה נשים פריים עוללי טיפוחים, אם-ייהרג במקדש אדוניי כוהן ונביא.  {ס}  ב,כא שכבו לארץ חוצות נער וזקן, בתולותיי ובחוריי נפלו בחרב; הרגת ביום אפך, טבחת לא חמלת.  {ס}  ב,כב תקרא כיום מועד מגוריי מסביב, ולא היה ביום אף-יהוה פליט ושריד:  אשר-טיפחתי וריביתי, אויבי כילם.  {פ}

ג,א אני הגבר ראה עוני, בשבט עברתו.  ג,ב אותי נהג ויולך, חושך ולא-אור.  ג,ג אך בי ישוב יהפוך ידו, כל-היום.  {ס}

ג,ד בילה בשרי ועורי, שיבר עצמותיי.  ג,ה בנה עליי ויקף, ראש ותלאה.  ג,ו במחשכים הושיבני, כמתי עולם.  {ס}

ג,ז גדר בעדי ולא אצא, הכביד נחושתי.  ג,ח גם כי אזעק ואשווע, שתם תפילתי.  ג,ט גדר דרכיי בגזית, נתיבותיי עיווה.  {ס}

ג,י דוב אורב הוא לי, ארי במסתרים.  ג,יא דרכיי סורר ויפשחני, שמני שומם.  ג,יב דרך קשתו ויציבני, כמטרה לחץ.  {ס}

ג,יג הביא, בכליותיי, בני, אשפתו.  ג,יד הייתי שחוק לכל-עמי, נגינתם כל-היום.  ג,טו השביעני במרורים, הרווני לענה.  {ס}

ג,טז ויגרס בחצץ שיניי, הכפישני באפר.  ג,יז ותזנח משלום נפשי, נשיתי טובה.  ג,יח ואומר אבד נצחי, ותוחלתי מיהוה.  {ס}

ג,יט זכור-עוניי ומרודי, לענה וראש.  ג,כ זכור תזכור, ותשוח עליי נפשי.  ג,כא זאת אשיב אל-ליבי, על-כן אוחיל.  {ס}

ג,כב חסדי יהוה כי לא-תמנו, כי לא-כלו רחמיו.  ג,כג חדשים, לבקרים, רבה, אמונתך.  ג,כד חלקי יהוה אמרה נפשי, על-כן אוחיל לו.  {ס}

ג,כה טוב יהוה לקוויו, לנפש תדרשנו.  ג,כו טוב ויחיל ודומם, לתשועת יהוה.  ג,כז טוב לגבר, כי-יישא עול בנעוריו.  {ס}

ג,כח יישב בדד ויידום, כי נטל עליו.  ג,כט ייתן בעפר פיהו, אוליי יש תקווה.  ג,ל ייתן למכהו לחי, ישבע בחרפה.  {ס}

ג,לא כי לא יזנח לעולם, אדוניי.  ג,לב כי אם-הוגה, וריחם כרוב חסדיו.  ג,לג כי לא עינה מליבו, ויגה בני-איש.  {ס}

ג,לד לדכא תחת רגליו, כול אסירי ארץ.  ג,לה להטות, משפט-גבר, נגד, פני עליון.  ג,לו לעוות אדם בריבו, אדוניי לא ראה.  {ס}

ג,לז מי זה אמר ותהי, אדוניי לא ציווה.  ג,לח מפי עליון לא תצא, הרעות והטוב.  ג,לט מה-יתאונן אדם חי, גבר על-חטאיו.  {ס}

ג,מ נחפשה דרכינו ונחקורה, ונשובה עד-יהוה.  ג,מא נישא לבבנו אל-כפיים, אל-אל בשמיים.  ג,מב נחנו פשענו ומרינו, אתה לא סלחת.  {ס}

ג,מג סכות באף ותרדפנו, הרגת לא חמלת.  ג,מד סכות בענן לך, מעבור תפילה.  ג,מה סחי ומאוס תשימנו, בקרב העמים.  {ס}

ג,מו פצו עלינו פיהם, כל-אויבינו.  ג,מז פחד ופחת היה לנו, השאת והשבר.  ג,מח פלגי-מים תרד עיני, על-שבר בת-עמי.  {ס}

ג,מט עיני ניגרה ולא תדמה, מאין הפוגות.  ג,נ עד-ישקיף וירא, יהוה משמיים.  ג,נא עיני עוללה לנפשי, מכול בנות עירי.  {ס}

ג,נב צוד צדוני כציפור, אויביי חינם.  ג,נג צמתו בבור חיי, וידו-אבן בי.  ג,נד צפו-מים על-ראשי, אמרתי נגזרתי.  {ס}

ג,נה קראתי שמך יהוה, מבור תחתייות.  ג,נו קולי, שמעת:  אל-תעלם אוזנך לרווחתי, לשוועתי.  ג,נז קרבת ביום אקראך, אמרת אל-תירא.  {ס}

ג,נח רבת אדוניי ריבי נפשי, גאלת חיי.  ג,נט ראית יהוה עוותתי, שופטה משפטי.  ג,ס ראית, כל-נקמתם--כל-מחשבותם, לי.  {ס}

ג,סא שמעת חרפתם יהוה, כל-מחשבותם עליי.  ג,סב שפתי קמיי והגיונם, עליי כל-היום.  ג,סג שבתם וקימתם הביטה, אני מנגינתם.  {ס}

ג,סד תשיב להם גמול יהוה, כמעשה ידיהם.  ג,סה תיתן להם מגינת-לב, תאלתך להם.  ג,סו תרדוף באף ותשמידם, מתחת שמי יהוה.  {פ}

ד,א איכה יועם זהב, ישנה הכתם הטוב; תשתפכנה, אבני-קודש, בראש, כל-חוצות.  {ס}  ד,ב בני ציון היקרים, המסולאים בפז--איכה נחשבו לנבלי-חרש, מעשה ידי יוצר.  {ס}  ד,ג גם-תנים חלצו שד, היניקו גוריהן; בת-עמי לאכזר, כיענים במדבר.  {ס}  ד,ד דבק לשון יונק אל-חיכו, בצמא; עוללים שאלו לחם, פורש אין להם.  {ס}  ד,ה האוכלים, למעדנים, נשמו, בחוצות; האמונים עלי תולע, חיבקו אשפתות.  {ס}  ד,ו ויגדל עוון בת-עמי, מחטאת סדום:  ההפוכה כמו-רגע, ולא-חלו בה ידיים.  {ס}  ד,ז זכו נזיריה משלג, צחו מחלב; אדמו עצם מפנינים, ספיר גזרתם.  {ס}  ד,ח חשך משחור תוארם, לא ניכרו בחוצות; צפד עורם על-עצמם, יבש היה כעץ.  {ס}  ד,ט טובים היו חללי-חרב, מחללי רעב:  שהם יזובו מדוקרים, מתנובות שדיי.  {ס}  ד,י ידי, נשים רחמנייות--בישלו, ילדיהן; היו לברות למו, בשבר בת-עמי.  {ס}  ד,יא כילה יהוה את-חמתו, שפך חרון אפו; ויצת-אש בציון, ותאכל יסודותיה.  {ס}  ד,יב לא האמינו מלכי-ארץ, כול יושבי תבל:  כי יבוא צר ואויב, בשערי ירושלים.  {ס}  ד,יג מחטאות נביאיה, עוונות כוהניה:  השופכים בקרבה, דם צדיקים.  {ס}  ד,יד נעו עיוורים בחוצות, נגואלו בדם; בלא יוכלו, ייגעו בלבושיהם.  {ס}  ד,טו סורו טמא קראו למו, סורו סורו אל-תיגעו--כי נצו, גם-נעו; אמרו, בגויים, לא יוסיפו, לגור.  {ס}  ד,טז פני יהוה חילקם, לא יוסיף להביטם; פני כוהנים לא נשאו, וזקנים לא חננו.  {ס}  ד,יז עודנו תכלינה עינינו, אל-עזרתנו הבל; בציפייתנו ציפינו, אל-גוי לא יושיע.  {ס}  ד,יח צדו צעדינו, מלכת ברחובותינו; קרב קיצנו מלאו ימינו, כי-בא קיצנו.  {ס}  ד,יט קלים היו רודפינו, מנשרי שמיים; על-ההרים דלקונו, במדבר ארבו לנו.  {ס}  ד,כ רוח אפינו משיח יהוה, נלכד בשחיתותם:  אשר אמרנו, בצילו נחיה בגויים.  {ס}  ד,כא שישי ושמחי בת-אדום, יושבת בארץ עוץ; גם-עלייך, תעבור-כוס--תשכרי, ותתערי.  {ס}  ד,כב תם-עוונך, בת-ציון--לא יוסיף, להגלותך; פקד עוונך בת-אדום, גילה על-חטאותייך.  {פ}

ה,א זכור יהוה מה-היה לנו, הביטה וראה את-חרפתנו.  ה,ב נחלתנו נהפכה לזרים, בתינו לנוכרים.  ה,ג יתומים היינו ואין אב, אימותינו כאלמנות.  ה,ד מימינו בכסף שתינו, עצינו במחיר יבואו.  ה,ה על צווארנו נרדפנו, יגענו ולא הונח-לנו.  ה,ו מצריים נתנו יד, אשור לשבוע לחם.  ה,ז אבותינו חטאו ואינם, ואנחנו עוונותיהם סבלנו.  ה,ח עבדים משלו בנו, פורק אין מידם.  ה,ט בנפשנו נביא לחמנו, מפני חרב המדבר.  ה,י עורנו כתנור נכמרו, מפני זלעפות רעב.  ה,יא נשים בציון עינו, בתולות בערי יהודה.  ה,יב שרים בידם נתלו, פני זקנים לא נהדרו.  ה,יג בחורים טחון נשאו, ונערים בעץ כשלו.  ה,יד זקנים משער שבתו, בחורים מנגינתם.  ה,טו שבת משוש ליבנו, נהפך לאבל מחולנו.  ה,טז נפלה עטרת ראשנו, אוי-נא לנו כי חטאנו.  ה,יז על-זה, היה דווה ליבנו--על-אלה, חשכו עינינו.  ה,יח על הר-ציון ששמם, שועלים הילכו-בו.  {פ}

ה,יט אתה יהוה לעולם תשב, כיסאך לדור ודור.  ה,כ למה לנצח תשכחנו, תעזבנו לאורך ימים.  ה,כא השיבנו יהוה אליך ונשובה, חדש ימינו כקדם.  ה,כב כי אם-מאוס מאסתנו, קצפת עלינו עד-מאוד.  {ש}

אסתר

א,א ויהי, בימי אחשוורוש:  הוא אחשוורוש, המולך מהודו ועד-כוש--שבע ועשרים ומאה, מדינה.  א,ב בימים, ההם--כשבת המלך אחשוורוש, על כיסא מלכותו, אשר, בשושן הבירה.  א,ג בשנת שלוש, למולכו, עשה משתה, לכל-שריו ועבדיו:  חיל פרס ומדיי, הפרתמים ושרי המדינות--לפניו.  א,ד בהראותו, את-עושר כבוד מלכותו, ואת-יקר, תפארת גדולתו; ימים רבים, שמונים ומאת יום.  א,ה ובמלאות הימים האלה, עשה המלך לכל-העם הנמצאים בשושן הבירה למגדול ועד-קטן משתה--שבעת ימים:  בחצר, גינת ביתן המלך.  א,ו חור כרפס ותכלת, אחוז בחבלי-בוץ וארגמן, על-גלילי כסף, ועמודי שש; מיטות זהב וכסף, על ריצפת בהט-ושש--ודר וסוחרת.  א,ז והשקות בכלי זהב, וכלים מכלים שונים; ויין מלכות רב, כיד המלך.  א,ח והשתייה כדת, אין אונס:  כי-כן ייסד המלך, על כל-רב ביתו--לעשות, כרצון איש-ואיש.  {ס}

א,ט גם ושתי המלכה, עשתה משתה נשים--בית, המלכות, אשר, למלך אחשוורוש.  א,י ביום, השביעי, כטוב לב-המלך, ביין--אמר למהומן ביזתא חרבונא בגתא ואבגתא, זתר וכרכס, שבעת הסריסים, המשרתים את-פני המלך אחשוורוש.  א,יא להביא את-ושתי המלכה, לפני המלך--בכתר מלכות:  להראות העמים והשרים את-יופייה, כי-טובת מראה היא.  א,יב ותמאן המלכה ושתי, לבוא בדבר המלך, אשר, ביד הסריסים; ויקצוף המלך מאוד, וחמתו בערה בו.  {ס}

א,יג ויאמר המלך, לחכמים יודעי העיתים:  כי-כן, דבר המלך, לפני, כל-יודעי דת ודין.  א,יד והקרוב אליו, כרשנא שתר אדמתא תרשיש, מרס מרסנא, ממוכן--שבעת שרי פרס ומדיי, רואי פני המלך, היושבים ראשונה, במלכות.  א,טו כדת, מה-לעשות, במלכה, ושתי--על אשר לא-עשתה, את-מאמר המלך אחשוורוש, ביד, הסריסים.  {ס}

א,טז ויאמר ממוכן, לפני המלך והשרים, לא על-המלך לבדו, עוותה ושתי המלכה:  כי על-כל-השרים, ועל-כל-העמים, אשר, בכל-מדינות המלך אחשוורוש.  א,יז כי-ייצא דבר-המלכה על-כל-הנשים, להבזות בעליהן בעיניהן:  באומרם, המלך אחשוורוש אמר להביא את-ושתי המלכה לפניו--ולא-באה.  א,יח והיום הזה תאמרנה שרות פרס-ומדיי, אשר שמעו את-דבר המלכה, לכול, שרי המלך; וכדיי, ביזיון וקצף.  א,יט אם-על-המלך טוב, ייצא דבר-מלכות מלפניו, וייכתב בדתי פרס-ומדיי, ולא יעבור:  אשר לא-תבוא ושתי, לפני המלך אחשוורוש, ומלכותה ייתן המלך, לרעותה הטובה ממנה.  א,כ ונשמע פתגם המלך אשר-יעשה בכל-מלכותו, כי רבה היא; וכל-הנשים, ייתנו יקר לבעליהן--למגדול, ועד-קטן.  א,כא וייטב, הדבר, בעיני המלך, והשרים; ויעש המלך, כדבר ממוכן.  א,כב וישלח ספרים, אל-כל-מדינות המלך--אל-מדינה ומדינה ככתבה, ואל-עם ועם כלשונו:  להיות כל-איש שורר בביתו, ומדבר כלשון עמו.  {ס}

ב,א אחר, הדברים האלה, כשוך, חמת המלך אחשוורוש--זכר את-ושתי ואת אשר-עשתה, ואת אשר-נגזר עליה.  ב,ב ויאמרו נערי-המלך, משרתיו:  יבקשו למלך נערות בתולות, טובות מראה.  ב,ג ויפקד המלך פקידים, בכל-מדינות מלכותו, ויקבצו את-כל-נערה-בתולה טובת מראה אל-שושן הבירה אל-בית הנשים, אל-יד הגא סריס המלך שומר הנשים; ונתון, תמרוקיהן.  ב,ד והנערה, אשר תיטב בעיני המלך--תמלוך, תחת ושתי; וייטב הדבר בעיני המלך, ויעש כן.  {ס}

ב,ה איש יהודי, היה בשושן הבירה; ושמו מורדכיי, בן יאיר בן-שמעי בן-קיש--איש ימיני.  ב,ו אשר הוגלה, מירושלים, עם-הגולה אשר הוגלתה, עם יכוניה מלך-יהודה--אשר הגלה, נבוכדנאצר מלך בבל.  ב,ז ויהי אומן את-הדסה, היא אסתר בת-דודו--כי אין לה, אב ואם; והנערה יפת-תואר, וטובת מראה, ובמות אביה ואימה, לקחה מורדכיי לו לבת.  ב,ח ויהי, בהישמע דבר-המלך ודתו, ובהיקבץ נערות רבות אל-שושן הבירה, אל-יד הגיי; ותילקח אסתר אל-בית המלך, אל-יד הגיי שומר הנשים.  ב,ט ותיטב הנערה בעיניו, ותישא חסד לפניו, ויבהל את-תמרוקיה ואת-מנותיה לתת לה, ואת שבע הנערות הראויות לתת-לה מבית המלך; וישנהא ואת-נערותיה לטוב, בית הנשים.  ב,י לא-הגידה אסתר, את-עמה ואת-מולדתה:  כי מורדכיי ציווה עליה, אשר לא-תגיד.  ב,יא ובכל-יום ויום--מורדכיי מתהלך, לפני חצר בית-הנשים:  לדעת את-שלום אסתר, ומה-ייעשה בה.  ב,יב ובהגיע תור נערה ונערה לבוא אל-המלך אחשוורוש, מקץ היות לה כדת הנשים שנים עשר חודש--כי כן ימלאו, ימי מרוקיהן:  שישה חודשים, בשמן המור, ושישה חודשים בבשמים, ובתמרוקי הנשים.  ב,יג ובזה, הנערה באה אל-המלך--את כל-אשר תאמר יינתן לה, לבוא עימה, מבית הנשים, עד-בית המלך.  ב,יד בערב היא באה, ובבוקר היא שבה אל-בית הנשים שני, אל-יד שעשגז סריס המלך, שומר הפילגשים:  לא-תבוא עוד אל-המלך, כי אם-חפץ בה המלך ונקראה בשם.  ב,טו ובהגיע תור-אסתר בת-אביחיל דוד מורדכיי אשר לקח-לו לבת לבוא אל-המלך, לא ביקשה דבר--כי אם את-אשר יאמר הגיי סריס-המלך, שומר הנשים; ותהי אסתר נושאת חן, בעיני כל-רואיה.  ב,טז ותילקח אסתר אל-המלך אחשוורוש, אל-בית מלכותו, בחודש העשירי, הוא-חודש טבת--בשנת-שבע, למלכותו.  ב,יז ויאהב המלך את-אסתר מכל-הנשים, ותישא-חן וחסד לפניו מכל-הבתולות; וישם כתר-מלכות בראשה, וימליכהא תחת ושתי.  ב,יח ויעש המלך משתה גדול, לכל-שריו ועבדיו--את, משתה אסתר; והנחה למדינות עשה, וייתן משאת כיד המלך.  ב,יט ובהיקבץ בתולות, שנית; ומורדכיי, יושב בשער-המלך.  ב,כ אין אסתר, מגדת מולדתה ואת-עמה, כאשר ציווה עליה, מורדכיי; ואת-מאמר מורדכיי אסתר עושה, כאשר הייתה באומנה איתו.  {ס}

ב,כא בימים ההם, ומורדכיי יושב בשער-המלך; קצף בגתן ותרש שני-סריסי המלך, משומרי הסף, ויבקשו לשלוח יד, במלך אחשוורוש.  ב,כב וייוודע הדבר למורדכיי, ויגד לאסתר המלכה; ותאמר אסתר למלך, בשם מורדכיי.  ב,כג ויבוקש הדבר ויימצא, וייתלו שניהם על-עץ; וייכתב, בספר דברי הימים--לפני המלך.  {ס}

ג,א אחר הדברים האלה, גידל המלך אחשוורוש את-המן בן-המדתא האגגי--וינשאהו; וישם, את-כיסאו, מעל, כל-השרים אשר איתו.  ג,ב וכל-עבדי המלך אשר-בשער המלך, כורעים ומשתחווים להמן--כי-כן, ציווה-לו המלך; ומורדכיי--לא יכרע, ולא ישתחווה.  ג,ג ויאמרו עבדי המלך, אשר-בשער המלך--למורדכיי:  מדוע אתה עובר, את מצות המלך.  ג,ד ויהי, כאומרם אליו יום ויום, ולא שמע, אליהם; ויגידו להמן, לראות היעמדו דברי מורדכיי--כי-הגיד להם, אשר-הוא יהודי.  ג,ה וירא המן--כי-אין מורדכיי, כורע ומשתחווה לו; ויימלא המן, חמה.  ג,ו וייבז בעיניו, לשלוח יד במורדכיי לבדו--כי-הגידו לו, את-עם מורדכיי; ויבקש המן, להשמיד את-כל-היהודים אשר בכל-מלכות אחשוורוש--עם מורדכיי.  ג,ז בחודש הראשון, הוא-חודש ניסן, בשנת שתים עשרה, למלך אחשוורוש:  הפיל פור הוא הגורל לפני המן, מיום ליום ומחודש לחודש שנים-עשר--הוא-חודש אדר.  {ס}

ג,ח ויאמר המן, למלך אחשוורוש--ישנו עם-אחד מפוזר ומפורד בין העמים, בכול מדינות מלכותך; ודתיהם שונות מכל-עם, ואת-דתי המלך אינם עושים, ולמלך אין-שווה, להניחם.  ג,ט אם-על-המלך טוב, ייכתב לאבדם; ועשרת אלפים כיכר-כסף, אשקול על-ידי עושי המלאכה, להביא, אל-גנזי המלך.  ג,י ויסר המלך את-טבעתו, מעל ידו; וייתנה, להמן בן-המדתא האגגי--צורר היהודים.  ג,יא ויאמר המלך להמן, הכסף נתון לך; והעם, לעשות בו כטוב בעיניך.  ג,יב וייקראו סופרי המלך בחודש הראשון, בשלושה עשר יום בו, וייכתב ככל-אשר-ציווה המן אל אחשדרפני-המלך ואל-הפחות אשר על-מדינה ומדינה ואל-שרי עם ועם, מדינה ומדינה ככתבה ועם ועם כלשונו:  בשם המלך אחשוורוש נכתב, ונחתם בטבעת המלך.  ג,יג ונשלוח ספרים ביד הרצים, אל-כל-מדינות המלך--להשמיד להרוג ולאבד את-כל-היהודים מנער ועד-זקן טף ונשים ביום אחד, בשלושה עשר לחודש שנים-עשר הוא-חודש אדר; ושללם, לבוז.  ג,יד פתשגן הכתב, להינתן דת בכל-מדינה ומדינה, גלוי, לכל-העמים--להיות עתידים, ליום הזה.  ג,טו הרצים יצאו דחופים, בדבר המלך, והדת ניתנה, בשושן הבירה; והמלך והמן ישבו לשתות, והעיר שושן נבוכה.  {ס}

ד,א ומורדכיי, ידע את-כל-אשר נעשה, ויקרע מורדכיי את-בגדיו, וילבש שק ואפר; וייצא בתוך העיר, ויזעק זעקה גדולה ומרה.  ד,ב ויבוא, עד לפני שער-המלך:  כי אין לבוא אל-שער המלך, בלבוש שק.  ד,ג ובכל-מדינה ומדינה, מקום אשר דבר-המלך ודתו מגיע--אבל גדול ליהודים, וצום ובכי ומספד; שק ואפר, יוצע לרבים.  ד,ד ותבואנה נערות אסתר וסריסיה, ויגידו לה, ותתחלחל המלכה, מאוד; ותשלח בגדים להלביש את-מורדכיי, ולהסיר שקו מעליו--ולא קיבל.  ד,ה ותקרא אסתר להתך מסריסי המלך, אשר העמיד לפניה, ותצווהו, על-מורדכיי--לדעת מה-זה, ועל-מה-זה.  ד,ו וייצא התך, אל-מורדכיי--אל-רחוב העיר, אשר לפני שער-המלך.  ד,ז ויגד-לו מורדכיי, את כל-אשר קרהו; ואת פרשת הכסף, אשר אמר המן לשקול על-גנזי המלך ביהודים--לאבדם.  ד,ח ואת-פתשגן כתוב-הדת אשר-ניתן בשושן להשמידם, נתן לו--להראות את-אסתר, ולהגיד לה; ולצוות עליה, לבוא אל-המלך להתחנן-לו ולבקש מלפניו--על-עמה.  ד,ט ויבוא, התך; ויגד לאסתר, את דברי מורדכיי.  ד,י ותאמר אסתר להתך, ותצווהו אל-מורדכיי.  ד,יא כל-עבדי המלך ועם-מדינות המלך יודעים, אשר כל-איש ואישה אשר יבוא-אל-המלך אל-החצר הפנימית אשר לא-ייקרא אחת דתו להמית, לבד מאשר יושיט-לו המלך את-שרביט הזהב, וחיה; ואני, לא נקראתי לבוא אל-המלך--זה, שלושים יום.  ד,יב ויגידו למורדכיי, את דברי אסתר.  ד,יג ויאמר מורדכיי, להשיב אל-אסתר:  אל-תדמי בנפשך, להימלט בית-המלך מכל-היהודים.  ד,יד כי אם-החרש תחרישי, בעת הזאת--ריוח והצלה יעמוד ליהודים ממקום אחר, ואת ובית-אביך תאבדו; ומי יודע--אם-לעת כזאת, הגעת למלכות.  ד,טו ותאמר אסתר, להשיב אל-מורדכיי.  ד,טז לך כנוס את-כל-היהודים הנמצאים בשושן, וצומו עליי ואל-תאכלו ואל-תשתו שלושת ימים לילה ויום--גם-אני ונערותיי, אצום כן; ובכן אבוא אל-המלך, אשר לא-כדת, וכאשר אבדתי, אבדתי.  ד,יז ויעבור, מורדכיי; ויעש, ככול אשר-ציוותה עליו אסתר.  ה,א ויהי ביום השלישי, ותלבש אסתר מלכות, ותעמוד בחצר בית-המלך הפנימית, נוכח בית המלך; והמלך יושב על-כיסא מלכותו, בבית המלכות, נוכח, פתח הבית.  ה,ב ויהי כראות המלך את-אסתר המלכה, עומדת בחצר--נשאה חן, בעיניו; ויושט המלך לאסתר, את-שרביט הזהב אשר בידו, ותקרב אסתר, ותיגע בראש השרביט.  ה,ג ויאמר לה המלך, מה-לך אסתר המלכה; ומה-בקשתך עד-חצי המלכות, ויינתן לך.  ה,ד ותאמר אסתר, אם-על-המלך טוב--יבוא המלך והמן היום, אל-המשתה אשר-עשיתי לו.  ה,ה ויאמר המלך--מהרו את-המן, לעשות את-דבר אסתר; ויבוא המלך והמן, אל-המשתה אשר-עשתה אסתר.  ה,ו ויאמר המלך לאסתר במשתה היין, מה-שאלתך ויינתן לך; ומה-בקשתך עד-חצי המלכות, ותיעש.  ה,ז ותען אסתר, ותאמר:  שאלתי, ובקשתי.  ה,ח אם-מצאתי חן בעיני המלך, ואם-על-המלך טוב, לתת את-שאלתי, ולעשות את-בקשתי--יבוא המלך והמן, אל-המשתה אשר אעשה להם, ומחר אעשה, כדבר המלך.  ה,ט וייצא המן ביום ההוא, שמח וטוב לב; וכראות המן את-מורדכיי בשער המלך, ולא-קם ולא-זע ממנו--ויימלא המן על-מורדכיי, חמה.  ה,י ויתאפק המן, ויבוא אל-ביתו; וישלח ויבא את-אוהביו, ואת-זרש אשתו.  ה,יא ויספר להם המן את-כבוד עושרו, ורוב בניו; ואת כל-אשר גידלו המלך ואת אשר נישאו, על-השרים ועבדי המלך.  ה,יב ויאמר, המן--אף לא-הביאה אסתר המלכה עם-המלך אל-המשתה אשר-עשתה, כי אם-אותי; וגם-למחר אני קרוא-לה, עם-המלך.  ה,יג וכל-זה, איננו שווה לי:  בכל-עת, אשר אני רואה את-מורדכיי היהודי--יושב, בשער המלך.  ה,יד ותאמר לו זרש אשתו וכל-אוהביו, יעשו-עץ גבוה חמישים אמה, ובבוקר אמור למלך ויתלו את-מורדכיי עליו, ובוא-עם-המלך אל-המשתה שמח; וייטב הדבר לפני המן, ויעש העץ.  {ס}

ו,א בלילה ההוא, נדדה שנת המלך; ויאמר, להביא את-ספר הזכרונות דברי הימים, ויהיו נקראים, לפני המלך.  ו,ב ויימצא כתוב, אשר הגיד מורדכיי על-בגתנא ותרש שני סריסי המלך--משומרי, הסף:  אשר ביקשו לשלוח יד, במלך אחשוורוש.  ו,ג ויאמר המלך--מה-נעשה יקר וגדולה למורדכיי, על-זה; ויאמרו נערי המלך, משרתיו, לא-נעשה עימו, דבר.  ו,ד ויאמר המלך, מי בחצר; והמן בא, לחצר בית-המלך החיצונה, לאמור למלך, לתלות את-מורדכיי על-העץ אשר-הכין לו.  ו,ה ויאמרו נערי המלך, אליו--הנה המן, עומד בחצר; ויאמר המלך, יבוא.  ו,ו ויבוא, המן, ויאמר לו המלך, מה-לעשות באיש אשר המלך חפץ ביקרו; ויאמר המן, בליבו, למי יחפוץ המלך לעשות יקר, יותר ממני.  ו,ז ויאמר המן, אל-המלך:  איש, אשר המלך חפץ ביקרו.  ו,ח יביאו לבוש מלכות, אשר לבש-בו המלך; וסוס, אשר רכב עליו המלך, ואשר ניתן כתר מלכות, בראשו.  ו,ט ונתון הלבוש והסוס, על-יד-איש משרי המלך הפרתמים, והלבישו את-האיש, אשר המלך חפץ ביקרו; והרכיבוהו על-הסוס, ברחוב העיר, וקראו לפניו, ככה ייעשה לאיש אשר המלך חפץ ביקרו.  ו,י ויאמר המלך להמן, מהר קח את-הלבוש ואת-הסוס כאשר דיברת, ועשה-כן למורדכיי היהודי, היושב בשער המלך:  אל-תפל דבר, מכול אשר דיברת.  ו,יא וייקח המן את-הלבוש ואת-הסוס, וילבש את-מורדכיי; וירכיבהו, ברחוב העיר, ויקרא לפניו, ככה ייעשה לאיש אשר המלך חפץ ביקרו.  ו,יב וישב מורדכיי, אל-שער המלך; והמן נדחף אל-ביתו, אביל וחפוי ראש.  ו,יג ויספר המן לזרש אשתו, ולכל-אוהביו, את, כל-אשר קרהו; ויאמרו לו חכמיו וזרש אשתו, אם מזרע היהודים מורדכיי אשר החילות לנפול לפניו לא-תוכל לו--כי-נפול תיפול, לפניו.  ו,יד עודם מדברים עימו, וסריסי המלך הגיעו; ויבהילו להביא את-המן, אל-המשתה אשר-עשתה אסתר.  ז,א ויבוא המלך והמן, לשתות עם-אסתר המלכה.  ז,ב ויאמר המלך לאסתר גם ביום השני, במשתה היין--מה-שאלתך אסתר המלכה, ותינתן לך; ומה-בקשתך עד-חצי המלכות, ותיעש.  ז,ג ותען אסתר המלכה, ותאמר--אם-מצאתי חן בעיניך המלך, ואם-על-המלך טוב:  תינתן-לי נפשי בשאלתי, ועמי בבקשתי.  ז,ד כי נמכרנו אני ועמי, להשמיד להרוג ולאבד; ואילו לעבדים ולשפחות נמכרנו, החרשתי--כי אין הצר שווה, בנזק המלך.  {ס}

ז,ה ויאמר המלך אחשוורוש, ויאמר לאסתר המלכה:  מי הוא זה ואי-זה הוא, אשר-מלאו ליבו לעשות כן.  ז,ו ותאמר אסתר--איש צר ואויב, המן הרע הזה; והמן נבעת, מלפני המלך והמלכה.  ז,ז והמלך קם בחמתו, ממשתה היין, אל-גינת, הביתן; והמן עמד, לבקש על-נפשו מאסתר המלכה--כי ראה, כי-כלתה אליו הרעה מאת המלך.  ז,ח והמלך שב מגינת הביתן אל-בית משתה היין, והמן נופל על-המיטה אשר אסתר עליה, ויאמר המלך, הגם לכבוש את-המלכה עימי בבית; הדבר, יצא מפי המלך, ופני המן, חפו.  ז,ט ויאמר חרבונה אחד מן-הסריסים לפני המלך, גם הנה-העץ אשר-עשה המן למורדכיי אשר דיבר-טוב על-המלך עומד בבית המן--גבוה, חמישים אמה; ויאמר המלך, תלוהו עליו.  ז,י ויתלו, את-המן, על-העץ, אשר-הכין למורדכיי; וחמת המלך, שככה.  {ס}

ח,א ביום ההוא, נתן המלך אחשוורוש לאסתר המלכה, את-בית המן, צורר היהודים; ומורדכיי, בא לפני המלך--כי-הגידה אסתר, מה הוא-לה.  ח,ב ויסר המלך את-טבעתו, אשר העביר מהמן, וייתנה, למורדכיי; ותשם אסתר את-מורדכיי, על-בית המן.  {ס}

ח,ג ותוסף אסתר, ותדבר לפני המלך, ותיפול, לפני רגליו; ותבך ותתחנן-לו, להעביר את-רעת המן האגגי, ואת מחשבתו, אשר חשב על-היהודים.  ח,ד ויושט המלך לאסתר, את שרביט הזהב; ותקם אסתר, ותעמוד לפני המלך.  ח,ה ותאמר אם-על-המלך טוב ואם-מצאתי חן לפניו, וכשר הדבר לפני המלך, וטובה אני, בעיניו--ייכתב להשיב את-הספרים, מחשבת המן בן-המדתא האגגי, אשר כתב לאבד את-היהודים, אשר בכל-מדינות המלך.  ח,ו כי איככה אוכל, וראיתי, ברעה, אשר-ימצא את-עמי; ואיככה אוכל וראיתי, באובדן מולדתי.  {ס}

ח,ז ויאמר המלך אחשוורוש לאסתר המלכה, ולמורדכיי היהודי:  הנה בית-המן נתתי לאסתר, ואותו תלו על-העץ--על אשר-שלח ידו, ביהודים.  ח,ח ואתם כתבו על-היהודים כטוב בעיניכם, בשם המלך, וחתמו, בטבעת המלך:  כי-כתב אשר-נכתב בשם-המלך, ונחתום בטבעת המלך--אין להשיב.  ח,ט וייקראו סופרי-המלך בעת-ההיא בחודש השלישי הוא-חודש סיוון, בשלושה ועשרים בו, וייכתב ככל-אשר-ציווה מורדכיי אל-היהודים ואל האחשדרפנים-והפחות ושרי המדינות אשר מהודו ועד-כוש שבע ועשרים ומאה מדינה, מדינה ומדינה ככתבה ועם ועם כלשונו; ואל-היהודים--ככתבם, וכלשונם.  ח,י ויכתוב, בשם המלך אחשוורוש, ויחתום, בטבעת המלך; וישלח ספרים ביד הרצים בסוסים רוכבי הרכש, האחשתרנים--בני, הרמכים.  ח,יא אשר נתן המלך ליהודים אשר בכל-עיר-ועיר, להיקהל ולעמוד על-נפשם--להשמיד ולהרוג ולאבד את-כל-חיל עם ומדינה הצרים אותם, טף ונשים; ושללם, לבוז.  ח,יב ביום אחד, בכל-מדינות המלך אחשוורוש--בשלושה עשר לחודש שנים-עשר, הוא-חודש אדר.  ח,יג פתשגן הכתב, להינתן דת בכל-מדינה ומדינה, גלוי, לכל-העמים; ולהיות היהודים עתידים ליום הזה, להינקם מאויביהם.  ח,יד הרצים רוכבי הרכש, האחשתרנים, יצאו מבוהלים ודחופים, בדבר המלך; והדת ניתנה, בשושן הבירה.  {ס}

ח,טו ומורדכיי יצא מלפני המלך, בלבוש מלכות תכלת וחור, ועטרת זהב גדולה, ותכריך בוץ וארגמן; והעיר שושן, צהלה ושמחה.  ח,טז ליהודים, הייתה אורה ושמחה, וששון, ויקר.  ח,יז ובכל-מדינה ומדינה ובכל-עיר ועיר, מקום אשר דבר-המלך ודתו מגיע, שמחה וששון ליהודים, משתה ויום טוב; ורבים מעמי הארץ, מתייהדים--כי-נפל פחד-היהודים, עליהם.  ט,א ובשנים עשר חודש הוא-חודש אדר, בשלושה עשר יום בו, אשר הגיע דבר-המלך ודתו, להיעשות:  ביום, אשר שיברו אויבי היהודים לשלוט בהם, ונהפוך הוא, אשר ישלטו היהודים המה בשונאיהם.  ט,ב נקהלו היהודים בעריהם, בכל-מדינות המלך אחשוורוש, לשלוח יד, במבקשי רעתם; ואיש לא-עמד לפניהם, כי-נפל פחדם על-כל-העמים.  ט,ג וכל-שרי המדינות והאחשדרפנים והפחות, ועושי המלאכה אשר למלך--מנשאים, את-היהודים:  כי-נפל פחד-מורדכיי, עליהם.  ט,ד כי-גדול מורדכיי בבית המלך, ושומעו הולך בכל-המדינות:  כי-האיש מורדכיי, הולך וגדול.  ט,ה ויכו היהודים בכל-אויביהם, מכת-חרב והרג ואבדן; ויעשו בשונאיהם, כרצונם.  ט,ו ובשושן הבירה, הרגו היהודים ואבד--חמש מאות,  {ר}
איש.  {ס}  ט,ז ואת  {ר}
פרשנדתא  {ס}  ואת  {ר}
דלפון,  {ס}  ואת  {ר}
אספתא.  {ס}  ט,ח ואת  {ר}
פורתא  {ס}  ואת  {ר}
אדליא,  {ס}  ואת  {ר}
ארידתא.  {ס}  ט,ט ואת  {ר}
פרמשתא  {ס}  ואת  {ר}
אריסיי,  {ס}  ואת  {ר}
ארידיי  {ס}  ואת  {ר}
ויזתא.  {ס}  ט,י עשרת  {ר}
בני המן בן-המדתא, צורר היהודים--הרגו; ובביזה--לא שלחו, את-ידם.  ט,יא ביום ההוא, בא מספר ההרוגים בשושן הבירה--לפני המלך.  ט,יב ויאמר המלך לאסתר המלכה, בשושן הבירה הרגו היהודים ואבד חמש מאות איש ואת עשרת בני-המן--בשאר מדינות המלך, מה עשו; ומה-שאלתך ויינתן לך, ומה-בקשתך עוד ותיעש.  ט,יג ותאמר אסתר, אם-על-המלך טוב--יינתן גם-מחר ליהודים אשר בשושן, לעשות כדת היום; ואת עשרת בני-המן, יתלו על-העץ.  ט,יד ויאמר המלך להיעשות כן, ותינתן דת בשושן; ואת עשרת בני-המן, תלו.  ט,טו וייקהלו היהודים אשר-בשושן, גם ביום ארבעה עשר לחודש אדר, ויהרגו בשושן, שלוש מאות איש; ובביזה--לא שלחו, את-ידם.  ט,טז ושאר היהודים אשר במדינות המלך נקהלו ועמוד על-נפשם, ונוח מאויביהם, והרוג בשונאיהם, חמישה ושבעים אלף; ובביזה--לא שלחו, את-ידם.  ט,יז ביום-שלושה עשר, לחודש אדר; ונוח, בארבעה עשר בו, ועשה אותו, יום משתה ושמחה.  ט,יח והיהודים אשר-בשושן, נקהלו בשלושה עשר בו, ובארבעה עשר, בו; ונוח, בחמישה עשר בו, ועשה אותו, יום משתה ושמחה.  ט,יט על-כן היהודים הפרזים, היושבים בערי הפרזות--עושים את יום ארבעה עשר לחודש אדר, שמחה ומשתה ויום טוב; ומשלוח מנות, איש לריעהו.  ט,כ ויכתוב מורדכיי, את-הדברים האלה; וישלח ספרים אל-כל-היהודים, אשר בכל-מדינות המלך אחשוורוש--הקרובים, והרחוקים.  ט,כא לקיים, עליהם--להיות עושים את יום ארבעה עשר לחודש אדר, ואת יום-חמישה עשר בו:  בכל-שנה, ושנה.  ט,כב כימים, אשר-נחו בהם היהודים מאויביהם, והחודש אשר נהפך להם מיגון לשמחה, ומאבל ליום טוב; לעשות אותם, ימי משתה ושמחה, ומשלוח מנות איש לריעהו, ומתנות לאביונים.  ט,כג וקיבל, היהודים, את אשר-החלו, לעשות; ואת אשר-כתב מורדכיי, אליהם.  ט,כד כי המן בן-המדתא האגגי, צורר כל-היהודים--חשב על-היהודים, לאבדם; והפיל פור הוא הגורל, להומם ולאבדם.  ט,כה ובבואה, לפני המלך, אמר עם-הספר, ישוב מחשבתו הרעה אשר-חשב על-היהודים על-ראשו; ותלו אתו ואת-בניו, על-העץ.  ט,כו על-כן קראו לימים האלה פורים, על-שם הפור--על-כן, על-כל-דברי האיגרת הזאת; ומה-ראו על-ככה, ומה הגיע אליהם.  ט,כז קיימו וקיבלו היהודים עליהם ועל-זרעם ועל כל-הנלווים עליהם, ולא יעבור--להיות עושים את שני הימים האלה, ככתבם וכזמנם:  בכל-שנה, ושנה.  ט,כח והימים האלה נזכרים ונעשים בכל-דור ודור, משפחה ומשפחה, מדינה ומדינה, ועיר ועיר; וימי הפורים האלה, לא יעברו מתוך היהודים, וזכרם, לא-יסוף מזרעם.  {ס}

ט,כט ותכתוב אסתר המלכה בת-אביחיל, ומורדכיי היהודי--את-כל-תוקף:  לקיים, את איגרת הפורים הזאת--השנית.  ט,ל וישלח ספרים אל-כל-היהודים, אל-שבע ועשרים ומאה מדינה--מלכות, אחשוורוש:  דברי שלום, ואמת.  ט,לא לקיים את-ימי הפורים האלה בזמניהם, כאשר קיים עליהם מורדכיי היהודי ואסתר המלכה, וכאשר קיימו על-נפשם, ועל-זרעם:  דברי הצומות, וזעקתם.  ט,לב ומאמר אסתר--קיים, דברי הפורים האלה; ונכתב, בספר.  {ס}

י,א וישם המלך אחשוורוש מס על-הארץ, ואיי הים.  י,ב וכל-מעשה תוקפו, וגבורתו, ופרשת גדולת מורדכיי, אשר גידלו המלך--הלוא-הם כתובים, על-ספר דברי הימים, למלכי, מדיי ופרס.  י,ג כי מורדכיי היהודי, משנה למלך אחשוורוש, וגדול ליהודים, ורצוי לרוב אחיו--דורש טוב לעמו, ודובר שלום לכל-זרעו.  {ש}

דנייאל

א,א בשנת שלוש, למלכות יהויקים מלך-יהודה--בא נבוכדנאצר מלך-בבל ירושלים, ויצר עליה.  א,ב וייתן אדוניי בידו את-יהויקים מלך-יהודה, ומקצת כלי בית-האלוהים, ויביאם ארץ-שנער, בית אלוהיו; ואת-הכלים הביא, בית אוצר אלוהיו.  א,ג ויאמר המלך, לאשפנז רב סריסיו:  להביא מבני ישראל, ומזרע המלוכה--ומן-הפרתמים.  א,ד ילדים אשר אין-בהם כל-מום וטובי מראה ומשכילים בכל-חכמה, ויודעי דעת ומביני מדע, ואשר כוח בהם, לעמוד בהיכל המלך; וללמדם ספר, ולשון כשדים.  א,ה וימן להם המלך דבר-יום ביומו, מפת-בג המלך ומיין משתיו, ולגדלם, שנים שלוש; ומקצתם--יעמדו, לפני המלך.  א,ו ויהי בהם, מבני יהודה--דנייאל חנניה, מישאל ועזריה.  א,ז וישם להם שר הסריסים, שמות; וישם לדנייאל בלטשאצר, ולחנניה שדרך, ולמישאל מישך, ולעזריה עביד נגו.  א,ח וישם דנייאל על-ליבו, אשר לא-יתגאל בפת-בג המלך וביין משתיו; ויבקש משר הסריסים, אשר לא יתגאל.  א,ט וייתן האלוהים את-דנייאל, לחסד ולרחמים, לפני, שר הסריסים.  א,י ויאמר שר הסריסים, לדנייאל--ירא אני את-אדוני המלך, אשר מינה את-מאכלכם ואת-משתיכם:  אשר למה יראה את-פניכם זועפים, מן-הילדים אשר כגילכם, וחייבתם את-ראשי, למלך.  א,יא ויאמר דנייאל, אל-המלצר--אשר מינה, שר הסריסים, על-דנייאל חנניה, מישאל ועזריה.  א,יב נס-נא את-עבדיך, ימים עשרה; וייתנו-לנו מן-הזירועים, ונאכלה--ומים ונשתה.  א,יג וייראו לפניך, מראינו, ומראה הילדים, האוכלים את פת-בג המלך; וכאשר תראה, עשה עם-עבדיך.  א,יד וישמע להם, לדבר הזה; וינסם, ימים עשרה.  א,טו ומקצת, ימים עשרה, נראה מראיהם טוב, ובריאי בשר:  מן-כל-הילדים--האוכלים, את פת-בג המלך.  א,טז ויהי המלצר, נושא את-פת-בגם, ויין, משתיהם; ונותן להם, זירעונים.  א,יז והילדים האלה ארבעתם, נתן להם האלוהים מדע והשכל בכל-ספר וחכמה; ודנייאל הבין, בכל-חזון וחלומות.  א,יח ולמקצת, הימים, אשר-אמר המלך, להביאם; ויביאם שר הסריסים, לפני נבוכדנאצר.  א,יט וידבר איתם, המלך, ולא נמצא מכולם, כדנייאל חנניה מישאל ועזריה; ויעמדו, לפני המלך.  א,כ וכול, דבר חכמת בינה, אשר-ביקש מהם, המלך--וימצאם עשר ידות, על כל-החרטומים האשפים, אשר, בכל-מלכותו.  א,כא ויהי, דנייאל, עד-שנת אחת, לכורש המלך.  {פ}

ב,א ובשנת שתיים, למלכות נבוכדנאצר, חלם נבוכדנאצר, חלומות; ותתפעם רוחו, ושנתו נהייתה עליו.  ב,ב ויאמר המלך לקרוא לחרטומים ולאשפים, ולמכשפים ולכשדים, להגיד למלך, חלומותיו; ויבואו, ויעמדו לפני המלך.  ב,ג ויאמר להם המלך, חלום חלמתי; ותיפעם רוחי, לדעת את-החלום.  ב,ד וידברו הכשדים למלך, ארמית:  מלכא, לעלמין חיי--אמר חלמא לעבדך, ופשרא נחווי.  ב,ה עני מלכא ואמר לכשדאי, מילתה מיני אזדא:  הן לא תהודעונני, חלמא ופשריה, הדמין תתעבדון, ובתיכון נוולי ייתשמון.  ב,ו והן חלמא ופשריה, תהחוון, מתנן ונבזבה ויקר שגיא, תקבלון מן-קודמיי; להן, חלמא ופשריה החווני.  ב,ז ענו תניינות, ואמרין:  מלכא, חלמא יאמר לעבדוהי ופשרה נהחווי.  ב,ח עני מלכא, ואמר--מן-יציב ידע אנה, די עידנא אנתון זבנין; כל-קוביל די חזיתון, די אזדא מיני מילתא.  ב,ט די הן-חלמא לא תהודעונני חדה-היא דתכון, ומילה כדבה ושחיתה הזדמנתון למימר קודמיי, עד די עידנא, ישתני; להן, חלמא אמרו לי, ואנדע, די פשריה תהחוונני.  ב,י ענו כשדאי קודם-מלכא, ואמרין--לא-איתיי אנש על-יבשתא, די מילת מלכא יוכל להחוויה:  כל-קוביל, די כל-מלך רב ושליט, מילה כדנה לא שאיל, לכל-חרטום ואשף וכשדיי.  ב,יא ומילתא די-מלכא שאיל, יקירה, ואוחרן לא איתיי, די יחווינה קודם מלכא; להן אלהין--די מדרהון, עם-בשרא לא איתוהי.  ב,יב כל-קוביל דנה--מלכא, בנס וקצף שגיא; ואמר, להובדה, לכול, חכימי בבל.  ב,יג ודתא נפקת, וחכימיא מתקטלין; ובעו דנייאל וחברוהי, להתקטלה.  {פ}

ב,יד באדיין דנייאל, התיב עיטא וטעים, לאריוך, רב-טבחיא די מלכא--די נפק לקטלה, לחכימי בבל.  ב,טו עני ואמר, לאריוך שליטא די-מלכא, על-מה דתא מהחצפה, מן-קודם מלכא; אדיין מילתא, הודע אריוך לדנייאל.  ב,טז ודנייאל, על ובעה מן-מלכא:  די זמן ינתין-ליה, ופשרא להחוויה למלכא.  {פ}

ב,יז אדיין דנייאל, לביתיה אזל; ולחנניה מישאל ועזריה חברוהי, מילתא הודע.  ב,יח ורחמין, למבעי מן-קודם אלה שמיא, על-רזא, דנה--די לא יהובדון דנייאל וחברוהי, עם-שאר חכימי בבל.  ב,יט אדיין, לדנייאל בחזווא די-ליליא--רזא גלי; אדיין, דנייאל, בריך, לאלה שמיא.  ב,כ עני דנייאל, ואמר--להוי שמיה די-אלהא מברך, מן-עלמא ועד עלמא:  די חוכמתא וגבורתא, די ליה-היא.  ב,כא והוא מהשני עידניא, וזמניא, מהעדי מלכין, ומהקים מלכין; יהיב חוכמתא לחכימין, ומנדעא לידעי בינה.  ב,כב הוא גלי עמיקתא, ומסתרתא; ידע מה בחשוכא, ונהורא עימיה שרא.  ב,כג לך אלה אבהתי, מהודי ומשבח אנה, די חוכמתא וגבורתא, יהבת לי; וכען הודעתני די-בעינא מינך, די-מילת מלכא הודעתנא.  ב,כד כל-קוביל דנה, דנייאל על על-אריוך, די מני מלכא, להובדה לחכימי בבל; אזל וכן אמר-ליה, לחכימי בבל אל-תהובד--העילני קודם מלכא, ופשרא למלכא אחווי.  {ס}

ב,כה אדיין אריוך בהתבהלה, הנעיל לדנייאל קודם מלכא; וכן אמר-ליה, די-השכחת גבר מן-בני גלותא די יהוד, די פשרא, למלכא יהודע.  ב,כו עני מלכא ואמר לדנייאל, די שמיה בלטשאצר:  האיתך כהיל, להודעותני חלמא די-חזית--ופשריה.  ב,כז עני דנייאל קודם מלכא, ואמר:  רזא, די-מלכא שאיל--לא חכימין אשפין חרטומין גזרין, יכלין להחוויה למלכא.  ב,כח ברם איתיי אלה בשמיא, גלי רזין, והודע למלכא נבוכדנאצר, מה די להוי באחרית יומיא; חלמך וחזווי רישך על-משכבך, דנה הוא.  {פ}

ב,כט אנת מלכא, רעיונך על-משכבך סליקו, מה די להוי, אחרי דנה; וגלי רזיא הודעך, מה-די להוי.  ב,ל ואנה, לא בחוכמה די-איתיי בי מן-כל-חייא, רזא דנה, גלי לי; להן, על-דברת די פשרא למלכא יהודעון, ורעיוני לבבך, תנדע.  ב,לא אנת מלכא, חזי הוויתה ואלו צלים חד שגיא--צלמא דיכין רב וזיוויה יתיר, קאים לקובלך; וריוויה, דחיל.  ב,לב הוא צלמא, רישיה די-דהב טב, חדוהי ודרעוהי, די כסף; מעוהי וירכתיה, די נחש.  ב,לג שקוהי, די פרזל; רגלוהי--מינהן די פרזל, ומינהן די חסף.  ב,לד חזי הוויתה, עד די התגזרת אבן די-לא בידיין, ומחת לצלמא על-רגלוהי, די פרזלא וחספא; והדקת, הימון.  ב,לה באדיין דקו כחדה פרזלא חספא נחשא כספא ודהבא, והוו כעור מן-אידרי-קיט, ונשא הימון רוחא, וכל-אתר לא-השתכח להון; ואבנא די-מחת לצלמא, הות לטור רב--ומלאת כל-ארעא.  ב,לו דנה חלמא, ופשריה נימר קודם-מלכא.  ב,לז אנת מלכא, מלך מלכיא:  די אלה שמיא, מלכותא חסנא ותוקפא ויקרא יהב-לך.  ב,לח ובכל-די דיירין בני-אנשא חיוות ברא ועוף-שמיא, יהב בידך, והשלטך, בכולהון; אנת-הוא, רישא די דהבא.  ב,לט ובתרך, תקום מלכו אוחרי--ארע מינך; ומלכו תליתאה אוחרי די נחשא, די תשלט בכל-ארעא.  ב,מ ומלכו, רביעאה, תהוי תקיפה, כפרזלא; כל-קוביל, די פרזלא מהדיק וחשיל כולא, וכפרזלא די-מרעע כל-אילין, תדיק ותירוע.  ב,מא ודי-חזייתה רגליא ואצבעתא, מינהן חסף די-פחר ומינהן פרזל--מלכו פליגה תהוי, ומן-נצבתא די-פרזלא להוי-בה; כל-קוביל די חזייתה, פרזלא מערב בחסף טינא.  ב,מב ואצבעת רגליא, מינהן פרזל ומינהן חסף--מן-קצת מלכותא תהוי תקיפה, ומינה תהוי תבירה.  ב,מג ודי חזייתה, פרזלא מערב בחסף טינא--מתערבין להוון בזרע אנשא, ולא-להוון דבקין דנה עם-דנה; הא-כדי פרזלא, לא מתערב עם-חספא.  ב,מד וביומיהון די מלכיא אינון, יקים אלה שמיא מלכו די לעלמין לא תתחבל, ומלכותא, לעם אוחרן לא תשתביק; תדיק ותסיף כל-אילין מלכוותא, והיא תקום לעלמיא.  ב,מה כל-קוביל די-חזייתה די מטורא אתגזרת אבן די-לא בידיין, והדיקת פרזלא נחשא חספא כספא ודהבא--אלה רב הודע למלכא, מה די להוי אחרי דנה; ויציב חלמא, ומהימן פשריה.  {פ}

ב,מו באדיין מלכא נבוכדנאצר, נפל על-אנפוהי, ולדנייאל, סגיד; ומנחה, וניחוחין, אמר, לנסכה ליה.  ב,מז עני מלכא לדנייאל ואמר, מן-קשוט די אלהכון הוא אלה אלהין ומרא מלכין--וגלי רזין:  די יכילתה, למגלי רזא דנה.  ב,מח אדיין מלכא לדנייאל רבי, ומתנן רברבן שגיאן יהב-ליה, והשלטיה, על כל-מדינת בבל; ורב-סגנין--על, כל-חכימי בבל.  ב,מט ודנייאל, בעא מן-מלכא, ומני על עבידתא די מדינת בבל, לשדרך מישך ועביד נגו; ודנייאל, בתרע מלכא.  {פ}

ג,א נבוכדנאצר מלכא, עבד צלים די-דהב, רומיה אמין שיתין, פתייה אמין שית; אקימיה בבקעת דורא, במדינת בבל.  ג,ב ונבוכדנאצר מלכא שלח למכנש לאחשדרפניא סגניא ופחוותא אדרגזריא גדבריא דתבריא, תפתיא, וכול, שלטוני מדינתא--למיתי לחנוכת צלמא, די הקים נבוכדנאצר מלכא.  ג,ג באדיין מתכנשין אחשדרפניא סגניא ופחוותא אדרגזריא גדבריא דתבריא תפתיי, וכול שלטוני מדינתא, לחנוכת צלמא, די הקים נבוכדנאצר מלכא; וקיימין לוקביל צלמא, די הקים נבוכדנאצר.  ג,ד וכרוזא, קרי בחיל:  לכון אמרין עממיא, אומיא ולישניא.  ג,ה בעידנא די-תשמעון קל קרנא משרוקיתא קתרוס שבכא פסנתירין, סומפוניא, וכול, זני זמרא--תיפלון ותסגדון לצלם דהבא, די הקים נבוכדנאצר מלכא.  ג,ו ומן-די-לא ייפיל, ויסגוד--בה-שעתא יתרמי, לגוא-אתון נורא יקידתא.  ג,ז כל-קוביל דנה ביה-זמנא כדי שמעין כל-עממיא קל קרנא משרוקיתא קתרוס שבכא, פסנטירין, וכול, זני זמרא--נפלין כל-עממיא אומיא ולישניא, סגדין לצלם דהבא, די הקים, נבוכדנאצר מלכא.  ג,ח כל-קוביל דנה ביה-זמנא, קריבו גוברין כשדאין; ואכלו קרציהון, די יהודיי.  ג,ט ענו, ואמרין, לנבוכדנאצר, מלכא:  מלכא, לעלמין חיי.  ג,י אנת מלכא, שמתה טעים, די כל-אנש די-ישמע קל קרנא משרוקיתא קתרוס שבכא פסנתירין וסופוניה, וכול זני זמרא--ייפיל ויסגוד, לצלם דהבא.  ג,יא ומן-די-לא ייפיל, ויסגוד--יתרמי, לגוא-אתון נורא יקידתא.  ג,יב איתיי גוברין יהודאיין, די-מניתה יתהון על-עבידת מדינת בבל, שדרך מישך, ועביד נגו--גובריא איליך, לא-שמו עלך מלכא טעים, לאלהך לא פלחין, ולצלם דהבא די הקימתה לא סגדין.  {ס}

ג,יג באדיין נבוכדנאצר, ברגז וחמא, אמר להייתיה, לשדרך מישך ועביד נגו; באדיין גובריא איליך, היתייו קודם מלכא.  ג,יד עני נבוכדנאצר, ואמר להון, הצדא, שדרך מישך ועביד נגו:  לאלהיי, לא איתיכון פלחין, ולצלם דהבא די הקימת, לא סגדין.  ג,טו כען הן איתיכון עתידין, די בעידנא די-תשמעון קל קרנא משרוקיתא קתרוס שבכא פסנתירין וסומפוניה וכול זני זמרא תיפלון ותסגדון לצלמא די-עבדית, והן לא תסגדון, בה-שעתא תתרמון לגוא-אתון נורא יקידתא; ומן-הוא אלה, די ישיזבינכון מן-ידיי.  ג,טז ענו, שדרך מישך ועביד נגו, ואמרין, למלכא:  נבוכדנאצר--לא-חשחין אנחנא על-דנה פתגם, להתבותך.  ג,יז הן איתיי, אלהנא די-אנחנא פלחין--יכיל, לשיזבותנא:  מן-אתון נורא יקידתא ומן-ידך מלכא, ישיזיב.  ג,יח והן לא, ידיע להוי-לך מלכא; די לאלהך, לא-איתנא פלחין, ולצלם דהבא די הקימתה, לא נסגוד.  {ס}

ג,יט באדיין נבוכדנאצר התמלי חמא, וצלים אנפוהי אשתני, על-שדרך מישך, ועביד נגו; עני ואמר, למיזי לאתונא, חד-שבעה, על די חזי למיזייה.  ג,כ ולגוברין גיברי-חיל, די בחייליה, אמר לכפתה, לשדרך מישך ועביד נגו--למרמי, לאתון נורא יקידתא.  ג,כא באדיין גובריא איליך, כפיתו בסרבליהון פטשיהון, וכרבלתהון, ולבושיהון; ורמיו, לגוא-אתון נורא יקידתא.  ג,כב כל-קוביל דנה, מן-די מילת מלכא מחצפה, ואתונא, איזי יתירה; גובריא איליך, די הסיקו לשדרך מישך ועביד נגו, קטיל הימון, שביבא די נורא.  ג,כג וגובריא איליך תלתיהון, שדרך מישך ועביד נגו--נפלו לגוא-אתון-נורא יקידתא, מכפתין.  {פ}

ג,כד אדיין נבוכדנאצר מלכא, תווה וקם בהתבהלה; עני ואמר להדברוהי, הלוא גוברין תלתה רמינא לגוא-נורא מכפתין, עניין ואמרין למלכא, יציבא מלכא.  ג,כה עני ואמר, הא-אנה חזי גוברין ארבעה שריין מהלכין בגו-נורא, וחבל, לא-איתיי בהון; וריוויה די רביעאה, דמי לבר-אלהין.  {ס}

ג,כו באדיין קריב נבוכדנאצר, לתרע אתון נורא יקידתא, עני ואמר שדרך מישך ועביד-נגו עבדוהי די-אלהא עילאה, פוקו ואתו; באדיין נפקין, שדרך מישך ועביד נגו--מן-גוא נורא.  ג,כז ומתכנשין אחשדרפניא סגניא ופחוותא, והדברי מלכא--חזיין לגובריא איליך די לא-שליט נורא בגשמהון ושער רישהון לא התחרך, וסרבליהון לא שנו; וריח נור, לא עדת בהון.  ג,כח עני נבוכדנאצר ואמר, בריך אלההון די-שדרך מישך ועביד נגו, די-שלח מלאכיה ושיזיב לעבדוהי, די התרחיצו עלוהי; ומילת מלכא, שניו, ויהבו גשמהון די לא-יפלחון ולא-יסגדון לכל-אלה, להן לאלההון.  ג,כט ומיני, שים טעים, די כל-עם אומה ולישן די-יימר שלו על אלההון די-שדרך מישך ועביד נגו, הדמין יתעביד וביתיה נוולי ישתווה; כל-קוביל, די לא איתיי אלה אוחרן, די-ייכול להצלה, כדנה.  ג,ל באדיין מלכא, הצלח לשדרך מישך ועביד נגו--במדינת בבל.  {פ}

ג,לא נבוכדנאצר מלכא, לכל-עממיא אומיא ולישניא די-דיירין בכל-ארעא--שלמכון ישגי.  ג,לב אתיא, ותמהיא, די עבד עימי, אלהא עילאה--שפר קודמיי, להחוויה.  ג,לג אתוהי כמה רברבין, ותמהוהי כמה תקיפין; מלכותיה מלכות עלם, ושולטניה עם-דר ודר.  ד,א אנה נבוכדנאצר, שלי הווית בביתי, ורענן, בהיכלי.  ד,ב חלם חזית, וידחלינני; והרהורין, על-משכבי, וחזווי רישי, יבהלונני.  ד,ג ומיני, שים טעים, להנעלה קודמיי, לכול חכימי בבל:  די-פשר חלמא, יהודעונני.  ד,ד באדיין עלין, חרטומיא אשפיא, כשדאי, וגזריא; וחלמא, אמר אנה קודמיהון, ופשריה, לא-מהודעין לי.  ד,ה ועד אוחרין על קודמיי דנייאל די-שמיה בלטשאצר, כשום אלהי, ודי רוח-אלהין קדישין, ביה; וחלמא, קודמוהי אמרית.  ד,ו בלטשאצר, רב חרטומיא--די אנה ידעית די רוח אלהין קדישין בך, וכל-רז לא-אניס לך; חזווי חלמי די-חזית ופשריה, אמר.  ד,ז וחזווי רישי, על-משכבי; חזי הווית--ואלו אילן בגו ארעא, ורומיה שגיא.  ד,ח רבה אילנא, ותקיף; ורומיה ימטי לשמיא, וחזותיה לסוף כל-ארעא.  ד,ט עופייה שפיר ואנביה שגיא, ומזון לכולא-ביה; תחותוהי תטליל חיוות ברא, ובענפוהי ידורן ציפרי שמיא, ומיניה, ייתזין כל-בשרא.  ד,י חזי הווית בחזווי רישי, על-משכבי; ואלו עיר וקדיש, מן-שמיא נחית.  ד,יא קרי בחיל וכן אמר, גודו אילנא וקציצו ענפוהי, אתרו עופייה, ובדרו אנביה; תנוד חיוותא מן-תחתוהי, וציפריא מן-ענפוהי.  ד,יב ברם עיקר שורשוהי, בארעא שבוקו, ובאסור די-פרזל ונחש, בדתאא די ברא; ובטל שמיא יצטבע, ועם-חיוותא חלקיה בעשב ארעא.  ד,יג לבביה מן-אנשא ישנון, ולבב חיווה יתייהיב ליה; ושבעה עידנין, יחלפון עלוהי.  ד,יד בגזירת עירין פתגמא, ומימר קדישין שאילתא; עד-דברת די ינדעון חייא די-שליט עילאה במלכות אנשא, ולמן-די יצבי ייתנינה, ושפל אנשים, יקים עלה.  ד,טו דנה חלמא חזית, אנה מלכא נבוכדנאצר; ואנת בלטשאצר פשרי אמר, כל-קוביל די כל-חכימי מלכותי לא-יכלין פשרא להודעותני, ואנת כהיל, די רוח-אלהין קדישין בך.  ד,טז אדיין דנייאל די-שמיה בלטשאצר, אשתומם כשעה חדה, ורעיונוהי, יבהלוניה; עני מלכא ואמר, בלטשאצר חלמא ופשרי אל-יבהלך, עני בלטשאצר ואמר, מראי חלמא לשנאך ופשריה לערך.  ד,יז אילנא די חזייתה, די רבה ותקיף; ורומיה ימטי לשמיא, וחזותיה לכל-ארעא.  ד,יח ועופייה שפיר ואנביה שגיא, ומזון לכולא-ביה; תחותוהי, תדור חיוות ברא, ובענפוהי, ישכנן ציפרי שמיא.  ד,יט אנת-הוא מלכא, די רבת ותקיפת; ורבותך רבת ומטת לשמיא, ושולטנך לסוף ארעא.  ד,כ ודי חזה מלכא עיר וקדיש נחית מן-שמיא ואמר גודו אילנא וחבלוהי, ברם עיקר שורשוהי בארעא שבוקו, ובאסור די-פרזל ונחש, בדתאא די ברא; ובטל שמיא יצטבע, ועם-חיוות ברא חלקיה, עד די-שבעה עידנין, יחלפון עלוהי.  ד,כא דנה פשרא, מלכא; וגזירת עילאה היא, די מטת על-מראי מלכא.  ד,כב ולך טרדין מן-אנשא ועם-חיוות ברא להוי מדורך ועשבא כתורין לך יטעמון, ומטל שמיא לך מצבעין, ושבעה עידנין, יחלפון עלך:  עד די-תנדע, די-שליט עילאה במלכות אנשא, ולמן-די יצבי, ייתנינה.  ד,כג ודי אמרו, למשבק עיקר שורשוהי די אילנא, מלכותך, לך קיימא--מן-די תנדע, די שליטין שמיא.  ד,כד להן מלכא, מלכי ישפר עלך, וחטאך בצדקה פרוק, ועוויתך במיחן עניין; הן תהוי ארכה, לשליוותך.  ד,כה כולא מטא, על-נבוכדנאצר מלכא.  {פ}

ד,כו לקצת ירחין, תרי-עשר, על-היכל מלכותא די בבל, מהליך הוה.  ד,כז עני מלכא ואמר, הלוא דא-היא בבל רבתא, די-אנה בנייתה לבית מלכו, בתקף חסני וליקר הדרי.  ד,כח עוד, מילתא בפום מלכא--קל, מן-שמיא נפל:  לך אמרין נבוכדנאצר מלכא, מלכותא עדת מינך.  ד,כט ומן-אנשא לך טרדין ועם-חיוות ברא מדורך, עשבא כתורין לך יטעמון, ושבעה עידנין, יחלפון עלך:  עד די-תנדע, די-שליט עילאה במלכות אנשא, ולמן-די יצבי, ייתנינה.  ד,ל בה-שעתא, מילתא ספת על-נבוכדנאצר, ומן-אנשא טריד, ועשבא כתורין ייכול ומטל שמיא גשמיה יצטבע--עד די שעריה כנשרין רבה, וטפרוהי כציפרין.  ד,לא ולקצת יומיא אנה נבוכדנאצר עייניי לשמיא נטלית, ומנדעי עליי יתוב, ולעילאה ברכית, ולחי עלמא שבחית והדרית:  די שולטניה שולטן עלם, ומלכותיה עם-דר ודר.  ד,לב וכל-דיירי ארעא, כלה חשיבין, וכמצבייה עביד בחיל שמיא, ודיירי ארעא; ולא איתיי די-ימחי בידיה, ויימר ליה מה עבדת.  ד,לג ביה-זמנא מנדעי יתוב עליי, וליקר מלכותי הדרי וזיווי יתוב עליי, ולי, הדבריי ורברבניי יבעון; ועל-מלכותי הותקנת, ורבו יתירה הוספת לי.  ד,לד כען אנה נבוכדנאצר, משבח ומרומם ומהדר למלך שמיא, די כל-מעבדוהי קשוט, ואורחתיה דין; ודי מהלכין בגיווה, יכיל להשפלה.  {פ}

ה,א בלשאצר מלכא, עבד לחם רב, לרברבנוהי, אלף; ולוקביל אלפא, חמרא שתי.  ה,ב בלשאצר אמר בטעים חמרא, להייתיה למאני דהבא וכספא, די הנפיק נבוכדנאצר אבוהי, מן-היכלא די בירושלם; וישתון בהון, מלכא ורברבנוהי, שיגלתיה, ולחינתיה.  ה,ג באדיין, הייתיו מאני דהבא, די הנפיקו מן-היכלא די-בית אלהא, די בירושלם; ואשתיו בהון, מלכא ורברבנוהי, שיגלתיה, ולחינתיה.  ה,ד אשתיו, חמרא; ושבחו לאלהי דהבא וכספא, נחשא פרזלא--אעא ואבנא.  ה,ה בה-שעתא, נפקה אצבען די יד-אנש, וכתבן לוקביל נברשתא, על-גירא די-כתל היכלא די מלכא; ומלכא חזי, פס ידא די כתבה.  ה,ו אדיין מלכא זיווהי שנוהי, ורעיונוהי יבהלוניה; וקטרי חרציה משתריין, וארכובתיה דא לדא נקשן.  ה,ז קרי מלכא, בחיל, להעלה לאשפיא, כשדאי וגזריא; עני מלכא ואמר לחכימי בבל, די כל-אנש די-יקרי כתבה דנה ופשריה יחווינני, ארגוונא ילבש והמניכא די-דהבא על-צוואריה, ותלתי במלכותא, ישלט.  {ס}

ה,ח אדיין, עלין, כול, חכימי מלכא; ולא-כהלין כתבא למקרי, ופשריה להודעה למלכא.  ה,ט אדיין מלכא בלשאצר, שגיא מתבהל, וזיווהי, שניין עלוהי; ורברבנוהי, משתבשין.  ה,י מלכתא--לוקביל מילי מלכא ורברבנוהי, לבית משתיא עלת; ענת מלכתא ואמרת, מלכא לעלמין חיי--אל-יבהלוך רעיונך, וזיווך אל-ישתנו.  ה,יא איתיי גבר במלכותך, די רוח אלהין קדישין ביה, וביומי אבוך נהירו ושוכלתנו וחוכמה כחוכמת-אלהין, השתכחת ביה; ומלכא נבוכדנאצר, אבוך--רב חרטומין אשפין כשדאין גזרין, הקימיה אבוך מלכא.  ה,יב כל-קוביל די רוח יתירה ומנדע ושוכלתנו מפשר חלמין ואחווית אחידן ומשרי קטרין, השתכחת ביה בדנייאל, די-מלכא שם-שמיה, בלטשאצר; כען דנייאל יתקרי, ופשרה יהחווי.  {פ}

ה,יג באדיין, דנייאל, הועל, קודם מלכא; עני מלכא ואמר לדנייאל, אנת-הוא דנייאל די-מן-בני גלותא די יהוד, די הייתי מלכא אבי, מן-יהוד.  ה,יד ושמעית עלך, די רוח אלהין בך; ונהירו ושוכלתנו וחוכמה יתירה, השתכחת בך.  ה,טו וכען הועלו קודמיי, חכימיא אשפיא, די-כתבה דנה יקרון, ופשריה להודעותני; ולא-כהלין פשר-מילתא, להחוויה.  ה,טז ואנה שמעית עלך, די-תיכול פשרין למפשר וקטרין למשרי; כען הן תיכול כתבא למקרי, ופשריה להודעותני--ארגוונא תלבש והמניכא די-דהבא על-צווארך, ותלתא במלכותא תשלט.  {פ}

ה,יז באדיין עני דנייאל, ואמר קודם מלכא, מתנתך לך להויין, ונבזביתך לאוחרן הב; ברם, כתבא אקרי למלכא, ופשרא, אהודעיניה.  ה,יח אנת, מלכא; אלהא, עילאה, מלכותא ורבותא ויקרא והדרא, יהב לנבוכדנאצר אבוך.  ה,יט ומן-רבותא, די יהב-ליה--כול עממיא אומיא ולישניא, הוו זייעין ודחלין מן-קודמוהי; די-הוה צבי הוה קטיל, ודי-הוה צבי הוה מחי, ודי-הוה צבי הוה מרים, ודי-הוה צבי הוה משפיל.  ה,כ וכדי רים לבביה, ורוחיה תקפת להזדה; הונחת מן-כורסי מלכותיה, ויקרה העדיו מיניה.  ה,כא ומן-בני אנשא טריד ולבביה עם-חיוותא שוויו, ועם-ערדיא מדוריה, עשבא כתורין יטעמוניה, ומטל שמיא גשמיה יצטבע:  עד די-ידע, די-שליט אלהא עילאה במלכות אנשא, ולמן-די יצבי, יהקים עלה.  ה,כב ואנת בריה בלשאצר, לא השפילת לבבך:  כל-קוביל, די כל-דנה ידעתה.  ה,כג ועל מרי-שמיא התרוממתה ולמאניא די-ביתיה הייתיו קודמך, ואנת ורברבנך שיגלתך ולחינתך חמרא שתיין בהון, ולאלהי כספא-ודהבא נחשא פרזלא אעא ואבנא די לא-חזיין ולא-שמעין ולא ידעין, שבחתה; ולאלהא די-נשמתך בידיה, וכל-אורחתך ליה--לא הדרתה.  ה,כד באדיין, מן-קודמוהי, שליח, פסא די-ידא; וכתבא דנה, רשים.  ה,כה ודנה כתבא, די רשים:  מני מני, תקיל ופרסין.  ה,כו דנה, פשר-מילתא:  מני--מנה-אלהא מלכותך, והשלמה.  ה,כז תקיל--תקילתה במאזניא, והשתכחת חסיר.  ה,כח פריס--פריסת, מלכותך, ויהיבת, למדיי ופרס.  ה,כט באדיין אמר בלשאצר, והלבישו לדנייאל ארגוונא, והמניכא די-דהבא, על-צוואריה; והכריזו עלוהי, די-להוי שליט תלתא במלכותא.  ה,ל ביה, בליליא, קטיל, בלשאצר מלכא כשדאה.  {פ}

ו,א ודריווש, מדאה, קביל, מלכותא--כבר שנין, שיתין ותרתין.  ו,ב שפר, קודם דריווש, והקים על-מלכותא, לאחשדרפניא מאה ועשרין--די להוון, בכל-מלכותא.  ו,ג ועילא מינהון סרכין תלתה, די דנייאל חד-מינהון:  די-להוון אחשדרפניא אילין, יהבין להון טעמא, ומלכא, לא-להוי נזיק.  ו,ד אדיין, דנייאל דנה, הוה מתנצח, על-סרכיא ואחשדרפניא:  כל-קוביל, די רוח יתירא ביה, ומלכא עשית, להקמותיה על-כל-מלכותא.  ו,ה אדיין סרכיא ואחשדרפניא, הוו בעיין עילה להשכחה לדנייאל--מצד מלכותא; וכל-עילה ושחיתה לא-יכלין להשכחה, כל-קוביל די-מהימן הוא, וכל-שלו ושחיתה, לא השתכחת עלוהי.  ו,ו אדיין גובריא איליך, אמרין, די לא נהשכח לדנייאל דנה, כל-עילה; להן, השכחנא עלוהי בדת אלהיה.  {ס}

ו,ז אדיין סרכיא ואחשדרפניא, אילין, הרגישו, על-מלכא; וכן אמרין ליה, דריווש מלכא לעלמין חיי.  ו,ח אתייעטו כול סרכי מלכותא, סגניא ואחשדרפניא הדבריא ופחוותא, לקיימה קיים מלכא, ולתקפה אסר:  די כל-די-יבעי בעו מן-כל-אלה ואנש עד-יומין תלתין, להן מינך מלכא--יתרמי, לגוב אריוותא.  ו,ט כען מלכא, תקים אסרא ותרשום כתבא:  די לא להשניה כדת-מדיי ופרס, די-לא תעדי.  ו,י כל-קוביל, דנה--מלכא, דריווש, רשם כתבא, ואסרא.  ו,יא ודנייאל כדי ידע די-רשים כתבא, על לביתיה, וכווין פתיחן ליה בעיליתיה, נגד ירושלם; וזמנין תלתה ביומא הוא בריך על-ברכוהי, ומצלי ומודי קודם אלהיה, כל-קוביל די-הוה עביד, מן-קדמת דנה.  {ס}

ו,יב אדיין גובריא איליך, הרגישו, והשכחו, לדנייאל--בעי ומתחנן, קודם אלהיה.  ו,יג באדיין קריבו ואמרין קודם-מלכא, על-אסר מלכא--הלוא אסר רשמתה די כל-אנש די-יבעי מן-כל-אלה ואנש עד-יומין תלתין להן מינך מלכא, יתרמי לגוב אריוותא; עני מלכא ואמר, יציבא מילתא כדת-מדיי ופרס--די-לא תעדי.  ו,יד באדיין ענו ואמרין, קודם מלכא--די דנייאל די מן-בני גלותא די יהוד לא-שם עלך מלכא טעים, ועל-אסרא די רשמתה; וזמנין תלתה ביומא, בעי בעותיה.  ו,טו אדיין מלכא כדי מילתא שמע, שגיא באיש עלוהי, ועל דנייאל שם בל, לשיזבותיה; ועד מעלי שמשא, הוה משתדר להצלותיה.  ו,טז באדיין גובריא איליך, הרגישו על-מלכא; ואמרין למלכא, דע מלכא די-דת למדיי ופרס, די-כל-אסר וקיים די-מלכא יהקים, לא להשניה.  ו,יז באדיין מלכא אמר, והייתיו לדנייאל, ורמו, לגובא די אריוותא; עני מלכא, ואמר לדנייאל, אלהך די אנת פלח-ליה בתדירא, הוא ישיזבינך.  ו,יח והיתיית אבן חדה, ושומת על-פום גובא; וחתמה מלכא בעזקתיה, ובעזקת רברבנוהי, די לא-תשני צבו, בדנייאל.  ו,יט אדיין אזל מלכא להיכליה, ובת טוות, ודחוון, לא-הנעיל קודמוהי; ושנתיה, נדת עלוהי.  ו,כ באדיין מלכא, בשפרפרא יקום בנוגהא; ובהתבהלה--לגובא די-אריוותא, אזל.  ו,כא וכמקרביה לגובא--לדנייאל, בקל עציב זעיק; עני מלכא ואמר לדנייאל, דנייאל עביד אלהא חיא--אלהך די אנת פלח-ליה בתדירא, היכיל לשיזבותך מן-אריוותא.  ו,כב אדיין, דנייאל, עם-מלכא, מליל:  מלכא, לעלמין חיי.  ו,כג אלהי שלח מלאכיה, וסגר פום אריוותא--ולא חבלוני; כל-קוביל, די קודמוהי זכו השתכחת לי, ואף קודמך מלכא, חבולה לא עבדית.  ו,כד באדיין מלכא, שגיא טאיב עלוהי, ולדנייאל, אמר להנסקה מן-גובא; והוסק דנייאל מן-גובא, וכל-חבל לא-השתכח ביה--די, הימין באלהיה.  ו,כה ואמר מלכא, והייתיו גובריא איליך די-אכלו קרצוהי די דנייאל, ולגוב אריוותא רמו, אינון בניהון ונשיהון; ולא-מטו לארעית גובא, עד די-שליטו בהון אריוותא, וכל-גרמיהון, הדיקו.  ו,כו באדיין דריווש מלכא, כתב לכל-עממיא אומיא ולישניא די-דיירין בכל-ארעא--שלמכון ישגי.  ו,כז מן-קודמיי, שים טעים--די בכל-שולטן מלכותי להוון זייעין ודחלין, מן-קודם אלהיה די-דנייאל:  די-הוא אלהא חיא, וקיים לעלמין, ומלכותיה די-לא תתחבל, ושולטניה עד-סופא.  ו,כח משיזיב ומציל--ועביד אתין ותמהין, בשמיא ובארעא:  די שיזיב לדנייאל, מן-יד אריוותא.  ו,כט ודנייאל דנה, הצלח במלכות דריווש, ובמלכות, כורש פרסאה.  {פ}

ז,א בשנת חדה, לבלשאצר מלך בבל, דנייאל חילם חזה, וחזווי רישיה על-משכביה; באדיין חלמא כתב, ריש מילין אמר.  ז,ב עני דנייאל ואמר, חזי הווית בחזווי עם-ליליא; וארו, ארבע רוחי שמיא, מגיחן, לימא רבא.  ז,ג וארבע חיוון רברבן, סלקן מן-ימא, שניין, דא מן-דא.  ז,ד קדמייתא כאריה, וגפין די-נשר לה; חזי הווית עד די-מריטו גפה ונטילת מן-ארעא, ועל-רגליין כאנש הוקימת, ולבב אנש, יהיב לה.  ז,ה וארו חיווה אוחרי תניינה דמיה לדוב, ולשטר-חד הוקימת, ותלת עלעין בפומה, בין שינה; וכן אמרין לה, קומי אכולי בשר שגיא.  ז,ו באתר דנה חזי הווית, וארו אוחרי כנמר, ולה גפין ארבע די-עוף, על-גבה; וארבעה רישין לחיוותא, ושולטן יהיב לה.  ז,ז באתר דנה חזי הווית בחזווי ליליא, וארו חיווה רביעאה דחילה ואימתני ותקיפא יתירה ושיניין די-פרזל לה רברבן, אכלה ומדקה, ושארא ברגלה רפסה; והיא משניה, מן-כל-חיוותא די קודמה, וקרניין עשר, לה.  ז,ח משתכל הווית בקרניא, ואלו קרן אוחרי זעירה סלקת ביניהן, ותלת מן-קרניא קדמייתא, אתעקרה מן-קודמה; ואלו עיינין כעייני אנשא, בקרנא-דא, ופום, ממליל רברבן.  ז,ט חזי הווית, עד די כורסוון רמיו, ועתיק יומין, יתיב; לבושיה כתלג חיוור, ושער רישיה כעמר נקי, כורסייה שביבין די-נור, גלגילוהי נור דליק.  ז,י נהר די-נור, נגיד ונפיק מן-קודמוהי, אלף אלפין ישמשוניה, וריבו רבבן קודמוהי יקומון; דינא יתיב, וספרין פתיחו.  ז,יא חזי הווית--באדיין מן-קל מיליא רברבתא, די קרנא ממללה; חזי הווית עד די קטילת חיוותא, והובד גשמה, ויהיבת, ליקידת אשא.  ז,יב ושאר, חיוותא, העדיו, שולטנהון; וארכה בחיין יהיבת להון, עד-זמן ועידן.  ז,יג חזי הווית, בחזווי ליליא, וארו עם-ענני שמיא, כבר אנש אתי הוה; ועד-עתיק יומיא מטה, וקדמוהי הקרבוהי.  ז,יד וליה יהיב שולטן, ויקר ומלכו, וכול עממיא אומיא ולישניא, ליה יפלחון; שולטניה שולטן עלם, די-לא יעדי, ומלכותיה, די-לא תתחבל.  {פ}

ז,טו אתכריית רוחי אנה דנייאל, בגו נדני; וחזווי רישי, יבהלונני.  ז,טז קרבית, על-חד מן-קאמיא, ויציבא אבעי-מיניה, על-כל-דנה; ואמר-לי, ופשר מיליא יהודעינני.  ז,יז אילין חיוותא רברבתא, די אינין ארבע--ארבעה מלכין, יקומון מן-ארעא.  ז,יח ויקבלון, מלכותא, קדישי, עליונין; ויחסנון מלכותא עד-עלמא, ועד עלם עלמיא.  ז,יט אדיין, צבית ליצבא על-חיוותא רביעייתא, די-הות שניה, מן-כולהן:  דחילה יתירה, שינה די-פרזל וטפרה די-נחש, אכלה מדקה, ושארא ברגלה רפסה.  ז,כ ועל-קרניא עשר, די ברישה, ואוחרי די סלקת, ונפלה מן-קודמה תלת; וקרנא דיכין ועיינין לה, ופום ממליל רברבן, וחזווה, רב מן-חברתה.  ז,כא חזי הווית--וקרנא דיכין, עבדא קרב עם-קדישין; ויכלה, להון.  ז,כב עד די-אתה, עתיק יומיא, ודינא יהיב, לקדישי עליונין; וזמנא מטה, ומלכותא החסינו קדישין.  ז,כג כן, אמר, חיוותא רביעייתא, מלכו רביעאה תהוי בארעא די תשני מן-כל-מלכוותא; ותיכול, כל-ארעא, ותדושינה, ותדקינה.  ז,כד וקרניא עשר--מינה מלכותא, עשרה מלכין יקומון; ואוחרן יקום אחריהון, והוא ישני מן-קדמיי, ותלתה מלכין, יהשפיל.  ז,כה ומילין, לצד עילאה ימליל, ולקדישי עליונין, יבלי; ויסבר, להשניה זמנין ודת, ויתייהבון בידיה, עד-עידן ועידנין ופלג עידן.  ז,כו ודינא, ייתיב; ושולטניה יהעדון, להשמדה ולהובדה עד-סופא.  ז,כז ומלכותא ושולטנא ורבותא, די מלכוות תחות כל-שמיא, יהיבת, לעם קדישי עליונין; מלכותיה, מלכות עלם, וכול שולטניא, ליה יפלחון וישתמעון.  ז,כח עד-כה, סופא די-מילתא; אנה דנייאל שגיא רעיוניי יבהלונני, וזיוויי ישתנון עליי, ומילתא, בליבי נטרית.  {פ}

ח,א בשנת שלוש, למלכות בלשאצר המלך--חזון נראה אליי, אני דנייאל, אחרי הנראה אליי, בתחילה.  ח,ב ואראה, בחזון, ויהי בראותי, ואני בשושן הבירה אשר בעילם המדינה; ואראה, בחזון, ואני הייתי, על-אובל אוליי.  ח,ג ואשא עיניי, ואראה, והנה איל אחד עומד לפני האובל, ולו קרניים; והקרניים גבוהות, והאחת גבוהה מן-השנית, והגבוהה, עולה באחרונה.  ח,ד ראיתי את-האיל מנגח ימה וצפונה ונגבה, וכל-חיות לא-יעמדו לפניו, ואין מציל, מידו; ועשה כרצונו, והגדיל.  ח,ה ואני הייתי מבין, והנה צפיר-העיזים בא מן-המערב על-פני כל-הארץ, ואין נוגע, בארץ; והצפיר--קרן חזות, בין עיניו.  ח,ו ויבוא, עד-האיל בעל הקרניים, אשר ראיתי, עומד לפני האובל; וירץ אליו, בחמת כוחו.  ח,ז וראיתיו מגיע אצל האיל, ויתמרמר אליו ויך את-האיל וישבר את-שתי קרניו, ולא-היה כוח באיל, לעמוד לפניו; וישליכהו ארצה וירמסהו, ולא-היה מציל לאיל מידו.  ח,ח וצפיר העיזים, הגדיל עד-מאוד; וכעוצמו, נשברה הקרן הגדולה, ותעלינה חזות ארבע תחתיה, לארבע רוחות השמיים.  ח,ט ומן-האחת מהם, יצא קרן-אחת מצעירה; ותגדל-יתר אל-הנגב ואל-המזרח, ואל-הצבי.  ח,י ותגדל, עד-צבא השמיים; ותפל ארצה מן-הצבא ומן-הכוכבים, ותרמסם.  ח,יא ועד שר-הצבא, הגדיל; וממנו הורם התמיד, והושלך מכון מקדשו.  ח,יב וצבא תינתן על-התמיד, בפשע; ותשלך אמת ארצה, ועשתה והצליחה.  ח,יג ואשמעה אחד-קדוש, מדבר; ויאמר אחד קדוש לפלמוני המדבר, עד-מתיי החזון התמיד והפשע שומם--תת וקודש וצבא, מרמס.  ח,יד ויאמר אליי--עד ערב בוקר, אלפיים ושלוש מאות; ונצדק, קודש.  ח,טו ויהי, בראותי אני דנייאל--את-החזון; ואבקשה בינה, והנה עומד לנגדי כמראה-גבר.  ח,טז ואשמע קול-אדם, בין אוליי; ויקרא, ויאמר, גבריאל, הבן להלז את-המראה.  ח,יז ויבוא, אצל עומדי, ובבואו נבעתי, ואפלה על-פניי; ויאמר אליי הבן בן-אדם, כי לעת-קץ החזון.  ח,יח ובדברו עימי, נרדמתי על-פניי ארצה; וייגע-בי--ויעמידני, על-עומדי.  ח,יט ויאמר הנני מודיעך, את אשר-יהיה באחרית הזעם:  כי, למועד קץ.  ח,כ האיל אשר-ראית, בעל הקרניים--מלכי, מדיי ופרס.  ח,כא והצפיר השעיר, מלך יוון; והקרן הגדולה אשר בין-עיניו, הוא המלך הראשון.  ח,כב והנשברת--ותעמודנה ארבע, תחתיה:  ארבע מלכויות מגוי יעמודנה, ולא בכוחו.  ח,כג ובאחרית, מלכותם, כהתם, הפושעים--יעמוד מלך עז-פנים, ומבין חידות.  ח,כד ועצם כוחו ולא בכוחו, ונפלאות ישחית והצליח ועשה; והשחית עצומים, ועם-קדושים.  ח,כה ועל-שכלו, והצליח מרמה בידו, ובלבבו יגדיל, ובשלווה ישחית רבים; ועל שר-שרים יעמוד, ובאפס יד יישבר.  ח,כו ומראה הערב והבוקר אשר נאמר, אמת הוא; ואתה סתום החזון, כי לימים רבים.  ח,כז ואני דנייאל, נהייתי ונחליתי ימים, ואקום, ואעשה את-מלאכת המלך; ואשתומם על-המראה, ואין מבין.  {פ}

ט,א בשנת אחת, לדריווש בן-אחשוורוש--מזרע מדיי:  אשר הומלך, על מלכות כשדים.  ט,ב בשנת אחת, למולכו, אני דנייאל, בינותי בספרים:  מספר השנים, אשר היה דבר-יהוה אל-ירמיה הנביא, למלאות לחורבות ירושלים, שבעים שנה.  ט,ג ואתנה את-פניי, אל-אדוניי האלוהים, לבקש תפילה, ותחנונים--בצום, ושק ואפר.  ט,ד ואתפללה ליהוה אלוהיי, ואתוודה; ואומרה, אנא אדוניי האל הגדול והנורא, שומר הברית והחסד, לאוהביו ולשומרי מצוותיו.  ט,ה חטאנו ועווינו, הרשענו ומרדנו; וסור ממצוותיך, וממשפטיך.  ט,ו ולא שמענו, אל-עבדיך הנביאים, אשר דיברו בשמך, אל-מלכינו שרינו ואבותינו--ואל, כל-עם הארץ.  ט,ז לך אדוניי הצדקה, ולנו בושת הפנים כיום הזה; לאיש יהודה, וליושבי ירושלים, ולכל-ישראל הקרובים והרחוקים בכל-הארצות אשר הדחתם שם, במעלם אשר מעלו-בך.  ט,ח יהוה, לנו בושת הפנים, למלכינו לשרינו, ולאבותינו:  אשר חטאנו, לך.  ט,ט לאדוניי אלוהינו, הרחמים והסליחות:  כי מרדנו, בו.  ט,י ולא שמענו, בקול יהוה אלוהינו--ללכת בתורותיו אשר נתן לפנינו, ביד עבדיו הנביאים.  ט,יא וכל-ישראל, עברו את-תורתך, וסור, לבלתי שמוע בקולך; ותיתך עלינו האלה והשבועה, אשר כתובה בתורת משה עבד-האלוהים--כי חטאנו, לו.  ט,יב ויקם את-דברו אשר-דיבר עלינו, ועל שופטינו אשר שפטונו--להביא עלינו, רעה גדולה:  אשר לא-נעשתה, תחת כל-השמיים, כאשר נעשתה, בירושלים.  ט,יג כאשר כתוב בתורת משה, את כל-הרעה הזאת באה עלינו; ולא-חילינו את-פני יהוה אלוהינו, לשוב מעוונינו, ולהשכיל, באמיתך.  ט,יד וישקוד יהוה על-הרעה, ויביאהא עלינו:  כי-צדיק יהוה אלוהינו, על-כל-מעשיו אשר עשה, ולא שמענו, בקולו.  ט,טו ועתה אדוניי אלוהינו, אשר הוצאת את-עמך מארץ מצריים ביד חזקה, ותעש-לך שם, כיום הזה:  חטאנו, רשענו.  ט,טז אדוניי, ככל-צדקותיך ישוב-נא אפך וחמתך, מעירך ירושלים, הר-קודשך:  כי בחטאינו ובעוונות אבותינו, ירושלים ועמך לחרפה לכל-סביבותינו.  ט,יז ועתה שמע אלוהינו, אל-תפילת עבדך ואל-תחנוניו, והאר פניך, על-מקדשך השמם--למען, אדוניי.  ט,יח הטה אלוהיי אוזנך, ושמע--פקח עיניך וראה שוממותינו, והעיר אשר-נקרא שמך עליה:  כי לא על-צדקותינו, אנחנו מפילים תחנונינו לפניך--כי, על-רחמיך הרבים.  ט,יט אדוניי שמעה, אדוניי סלחה, אדוניי הקשיבה ועשה, אל-תאחר:  למענך אלוהיי--כי-שמך נקרא, על-עירך ועל-עמך.  ט,כ ועוד אני מדבר, ומתפלל, ומתוודה חטאתי, וחטאת עמי ישראל; ומפיל תחינתי, לפני יהוה אלוהיי--על, הר-קודש אלוהיי.  ט,כא ועוד אני מדבר, בתפילה; והאיש גבריאל אשר ראיתי בחזון בתחילה, מועף ביעף, נוגע אליי, כעת מנחת-ערב.  ט,כב ויבן, וידבר עימי; ויאמר--דנייאל, עתה יצאתי להשכילך בינה.  ט,כג בתחילת תחנוניך יצא דבר, ואני באתי להגיד--כי חמודות, אתה; ובין, בדבר, והבן, במראה.  ט,כד שבועים שבעים נחתך על-עמך ועל-עיר קודשך, לכלא הפשע ולהתם חטאת ולכפר עוון, ולהביא, צדק עולמים; ולחתום חזון ונביא, ולמשוח קודש קודשים.  ט,כה ותדע ותשכל מן-מוצא דבר, להשיב ולבנות ירושלים עד-משיח נגיד--שבועים, שבעה; ושבועים שישים ושניים, תשוב ונבנתה רחוב וחרוץ, ובצוק, העיתים.  ט,כו ואחרי השבועים שישים ושניים, ייכרת משיח ואין לו; והעיר והקודש ישחית עם נגיד הבא, וקיצו בשטף, ועד קץ מלחמה, נחרצת שוממות.  ט,כז והגביר ברית לרבים, שבוע אחד; וחצי השבוע ישבית זבח ומנחה, ועל כנף שיקוצים משומם, ועד-כלה ונחרצה, תיתך על-שומם.  {פ}

י,א בשנת שלוש, לכורש מלך פרס, דבר נגלה לדנייאל, אשר-נקרא שמו בלטשאצר; ואמת הדבר, וצבא גדול, ובין את-הדבר, ובינה לו במראה.  י,ב בימים, ההם--אני דנייאל הייתי מתאבל, שלושה שבועים ימים.  י,ג לחם חמודות לא אכלתי, ובשר ויין לא-בא אל-פי--וסוך לא-סכתי:  עד-מלאות, שלושת שבועים ימים.  {פ}

י,ד וביום עשרים וארבעה, לחודש הראשון:  ואני, הייתי על יד הנהר הגדול--הוא חידקל.  י,ה ואשא את-עיניי וארא, והנה איש-אחד לבוש בדים; ומותניו חגורים, בכתם אופז.  י,ו וגווייתו כתרשיש, ופניו כמראה ברק ועיניו כלפידי אש, וזרועותיו ומרגלותיו, כעין נחושת קלל; וקול דבריו, כקול המון.  י,ז וראיתי אני דנייאל לבדי, את-המראה, והאנשים אשר היו עימי, לא ראו את-המראה; אבל, חרדה גדולה נפלה עליהם, ויברחו, בהיחבא.  י,ח ואני, נשארתי לבדי, ואראה את-המראה הגדולה הזאת, ולא נשאר-בי כוח; והודי, נהפך עליי למשחית, ולא עצרתי, כוח.  י,ט ואשמע, את-קול דבריו; וכשומעי, את-קול דבריו, ואני הייתי נרדם על-פניי, ופניי ארצה.  י,י והנה-יד, נגעה בי; ותניעני על-ברכיי, וכפות ידיי.  י,יא ויאמר אליי דנייאל איש-חמודות הבן בדברים אשר אנוכי דובר אליך, ועמוד על-עומדך--כי עתה, שולחתי אליך; ובדברו עימי את-הדבר הזה, עמדתי מרעיד.  י,יב ויאמר אליי, אל-תירא דנייאל--כי מן-היום הראשון אשר נתת את-ליבך להבין ולהתענות לפני אלוהיך, נשמעו דבריך; ואני-באתי, בדבריך.  י,יג ושר מלכות פרס, עומד לנגדי עשרים ואחד יום, והנה מיכאל אחד השרים הראשונים, בא לעוזרני; ואני נותרתי שם, אצל מלכי פרס.  י,יד ובאתי, להבינך, את אשר-יקרה לעמך, באחרית הימים:  כי-עוד חזון, לימים.  י,טו ובדברו עימי, כדברים האלה--נתתי פניי ארצה, ונאלמתי.  י,טז והנה, כדמות בני אדם, נוגע, על-שפתיי; ואפתח-פי, ואדברה ואומרה אל-העומד לנגדי, אדוני במראה נהפכו ציריי עליי, ולא עצרתי כוח.  י,יז והיך יוכל, עבד אדוני זה, לדבר, עם-אדוני זה; ואני מעתה לא-יעמוד-בי כוח, ונשמה לא נשארה-בי.  י,יח ויוסף וייגע-בי כמראה אדם, ויחזקני.  י,יט ויאמר אל-תירא איש-חמודות, שלום לך--חזק וחזק; וכדברו עימי התחזקתי, ואומרה ידבר אדוני כי חיזקתני.  י,כ ויאמר, הידעת למה-באתי אליך, ועתה אשוב, להילחם עם-שר פרס; ואני יוצא, והנה שר-יוון בא.  י,כא אבל אגיד לך, את-הרשום בכתב אמת; ואין אחד מתחזק עימי, על-אלה, כי אם-מיכאל, שרכם.  {פ}

יא,א ואני בשנת אחת, לדריווש המדי--עומדי למחזיק ולמעוז, לו.  יא,ב ועתה, אמת אגיד לך; הנה-עוד שלושה מלכים עומדים לפרס, והרביעי יעשיר עושר-גדול מכול, וכחזקתו בעושרו, יעיר הכול את מלכות יוון.  יא,ג ועמד, מלך גיבור; ומשל ממשל רב, ועשה כרצונו.  יא,ד וכעומדו, תישבר מלכותו, ותיחץ, לארבע רוחות השמיים; ולא לאחריתו, ולא כמושלו אשר משל--כי תינתש מלכותו, ולאחרים מלבד-אלה.  יא,ה ויחזק מלך-הנגב, ומן-שריו; ויחזק עליו ומשל, ממשל רב ממשלתו.  יא,ו ולקץ שנים, יתחברו, ובת מלך-הנגב תבוא אל-מלך הצפון, לעשות מישרים; ולא-תעצור כוח הזרוע, ולא יעמוד וזרועו, ותינתן היא ומביאיה והיולדה, ומחזיקה בעיתים.  יא,ז ועמד מנצר שורשיה, כנו; ויבוא אל-החיל, ויבוא במעוז מלך הצפון, ועשה בהם, והחזיק.  יא,ח וגם אלוהיהם עם-נסיכיהם עם-כלי חמדתם כסף וזהב, בשבי--יביא מצריים; והוא שנים יעמוד, ממלך הצפון.  יא,ט ובא, במלכות מלך הנגב, ושב, אל-אדמתו.  יא,י ובניו יתגרו, ואספו המון חיילים רבים, ובא בוא, ושטף ועבר; וישוב ויתגרה, עד-מעוזו.  יא,יא ויתמרמר, מלך הנגב, ויצא, ונלחם עימו עם-מלך הצפון; והעמיד המון רב, וניתן ההמון בידו.  יא,יב ונישא ההמון, ורם לבבו; והפיל ריבואות, ולא יעוז.  יא,יג ושב, מלך הצפון, והעמיד המון, רב מן-הראשון; ולקץ העיתים שנים יבוא בוא, בחיל גדול וברכוש רב.  יא,יד ובעיתים ההם, רבים יעמדו על-מלך הנגב; ובני פריצי עמך, יינשאו להעמיד חזון--ונכשלו.  יא,טו ויבוא, מלך הצפון, וישפוך סוללה, ולכד עיר מבצרות; וזרועות הנגב, לא יעמודו, ועם מבחריו, ואין כוח לעמוד.  יא,טז ויעש הבא אליו כרצונו, ואין עומד לפניו; ויעמוד בארץ-הצבי, וכלה בידו.  יא,יז וישם פניו לבוא בתוקף כל-מלכותו, וישרים עימו--ועשה; ובת הנשים ייתן-לו להשחיתה, ולא תעמוד ולא-לו תהיה.  יא,יח וישם פניו לאיים, ולכד רבים; והשבית קצין חרפתו לו, בלתי חרפתו ישיב לו.  יא,יט וישב פניו, למעוזי ארצו; ונכשל ונפל, ולא יימצא.  יא,כ ועמד על-כנו מעביר נוגש, הדר מלכות; ובימים אחדים יישבר, ולא באפיים ולא במלחמה.  יא,כא ועמד על-כנו נבזה, ולא-נתנו עליו הוד מלכות; ובא בשלווה, והחזיק מלכות בחלקלקות.  יא,כב וזרועות השטף יישטפו מלפניו, ויישברו; וגם, נגיד ברית.  יא,כג ומן-התחברות אליו, יעשה מרמה; ועלה ועצם, במעט-גוי.  יא,כד בשלווה ובמשמני מדינה, יבוא, ועשה אשר לא-עשו אבותיו ואבות אבותיו, ביזה ושלל ורכוש להם יבזור; ועל מבצרים יחשב מחשבותיו, ועד-עת.  יא,כה ויער כוחו ולבבו על-מלך הנגב, בחיל גדול, ומלך הנגב יתגרה למלחמה, בחיל-גדול ועצום עד-מאוד; ולא יעמוד, כי-יחשבו עליו מחשבות.  יא,כו ואוכלי פת-בגו ישברוהו, וחילו ישטוף; ונפלו, חללים רבים.  יא,כז ושניהם המלכים לבבם למרע, ועל-שולחן אחד כזב ידברו; ולא תצלח, כי-עוד קץ למועד.  יא,כח וישוב ארצו ברכוש גדול, ולבבו על-ברית קודש; ועשה, ושב לארצו.  יא,כט למועד ישוב, ובא בנגב; ולא-תהיה כראשונה, וכאחרונה.  יא,ל ובאו בו ציים כיתים, ונכאה, ושב וזעם על-ברית-קודש, ועשה; ושב ויבן, על-עוזבי ברית קודש.  יא,לא וזרועים, ממנו יעמודו; וחיללו המקדש המעוז, והסירו התמיד, ונתנו, השיקוץ משומם.  יא,לב ומרשיעי ברית, יחניף בחלקות; ועם יודעי אלוהיו, יחזיקו ועשו.  יא,לג ומשכילי עם, יבינו לרבים; ונכשלו בחרב ובלהבה, בשבי ובביזה--ימים.  יא,לד ובהיכשלם, ייעזרו עזר מעט; ונלוו עליהם רבים, בחלקלקות.  יא,לה ומן-המשכילים ייכשלו, לצרוף בהם ולברר וללבן--עד-עת קץ:  כי-עוד, למועד.  יא,לו ועשה כרצונו המלך, ויתרומם ויתגדל על-כל-אל, ועל אל אלים, ידבר נפלאות; והצליח עד-כלה זעם, כי נחרצה נעשתה.  יא,לז ועל-אלוהי אבותיו לא יבין, ועל-חמדת נשים ועל-כל-אלוה לא יבין:  כי על-כול, יתגדל.  יא,לח ולאלוה, מעוזים, על-כנו, יכבד; ולאלוה אשר לא-ידעוהו אבותיו, יכבד בזהב ובכסף ובאבן יקרה--ובחמודות.  יא,לט ועשה למבצרי מעוזים, עם-אלוה נכר, אשר יכיר, ירבה כבוד; והמשילם, ברבים, ואדמה, יחלק במחיר.  יא,מ ובעת קץ, יתנגח עימו מלך הנגב, וישתער עליו מלך הצפון ברכב ובפרשים, ובאונייות רבות; ובא בארצות, ושטף ועבר.  יא,מא ובא בארץ הצבי, ורבות ייכשלו; ואלה, יימלטו מידו--אדום ומואב, וראשית בני עמון.  יא,מב וישלח ידו, בארצות; וארץ מצריים, לא תהיה לפליטה.  יא,מג ומשל, במכמני הזהב והכסף, ובכול, חמודות מצריים--ולובים וכושים, במצעדיו.  יא,מד ושמועות יבהלוהו, ממזרח ומצפון; ויצא בחמה גדולה, להשמיד ולהחרים רבים.  יא,מה וייטע אוהלי אפדנו, בין ימים להר-צבי-קודש; ובא, עד-קיצו, ואין עוזר, לו.  יב,א ובעת ההיא יעמוד מיכאל השר הגדול, העומד על-בני עמך, והייתה עת צרה, אשר לא-נהייתה מהיות גוי עד העת ההיא; ובעת ההיא יימלט עמך, כל-הנמצא כתוב בספר.  יב,ב ורבים, מישני אדמת-עפר יקיצו; אלה לחיי עולם, ואלה לחרפות לדראון עולם.  {ס}

יב,ג והמשכילים--יזהירו, כזוהר הרקיע; ומצדיקי, הרבים, ככוכבים, לעולם ועד.  {פ}

יב,ד ואתה דנייאל, סתום הדברים וחתום הספר--עד-עת קץ; ישוטטו רבים, ותרבה הדעת.  יב,ה וראיתי אני דנייאל, והנה שניים אחרים עומדים:  אחד הנה לשפת היאור, ואחד הנה לשפת היאור.  יב,ו ויאמר, לאיש לבוש הבדים, אשר ממעל, למימי היאור:  עד-מתיי, קץ הפלאות.  יב,ז ואשמע את-האיש לבוש הבדים, אשר ממעל למימי היאור, וירם ימינו ושמאלו אל-השמיים, ויישבע בחי העולם:  כי למועד מועדים וחצי, וככלות נפץ יד-עם-קודש--תכלינה כל-אלה.  יב,ח ואני שמעתי, ולא אבין; ואומרה--אדוני, מה אחרית אלה.  {פ}

יב,ט ויאמר, לך דנייאל:  כי-סתומים וחתומים הדברים, עד-עת קץ.  יב,י יתבררו ויתלבנו וייצרפו, רבים, והרשיעו רשעים, ולא יבינו כל-רשעים; והמשכילים, יבינו.  יב,יא ומעת הוסר התמיד, ולתת שיקוץ שומם--ימים, אלף מאתיים ותשעים.  יב,יב אשרי המחכה, ויגיע:  לימים--אלף, שלוש מאות שלושים וחמישה.  יב,יג ואתה, לך לקץ; ותנוח ותעמוד לגורלך, לקץ הימין.  {ש}

עזרא / נחמיה

ע א,א ובשנת אחת, לכורש מלך פרס, לכלות דבר-יהוה, מפי ירמיה:  העיר יהוה, את-רוח כורש מלך-פרס, ויעבר-קול בכל-מלכותו, וגם-במכתב לאמור.  ע א,ב כה אמר, כורש מלך פרס--כול ממלכות הארץ, נתן לי יהוה אלוהי השמיים; והוא-פקד עליי לבנות-לו בית, בירושלים אשר ביהודה.  ע א,ג מי-בכם מכל-עמו, יהי אלוהיו עימו, ויעל, לירושלים אשר ביהודה; וייבן, את-בית יהוה אלוהי ישראל--הוא האלוהים, אשר בירושלים.  ע א,ד וכל-הנשאר, מכל-המקומות אשר הוא גר-שם--ינשאוהו אנשי מקומו, בכסף ובזהב וברכוש ובבהמה; עם-הנדבה--לבית האלוהים, אשר בירושלים.  ע א,ה ויקומו ראשי האבות, ליהודה ובנימין, והכוהנים, והלויים; לכול העיר האלוהים, את-רוחו, לעלות לבנות, את-בית יהוה אשר בירושלים.  ע א,ו וכל-סביבותיהם חיזקו בידיהם, בכלי-כסף בזהב ברכוש ובבהמה ובמגדנות--לבד, על-כל-התנדב.  {ס}

ע א,ז והמלך כורש, הוציא את-כלי בית-יהוה, אשר הוציא נבוכדנאצר מירושלים, וייתנם בבית אלוהיו.  ע א,ח ויוציאם, כורש מלך פרס, על-יד, מתרדת הגזבר; ויספרם, לששבצר, הנשיא, ליהודה.  ע א,ט ואלה, מספרם:  אגרטלי זהב שלושים, אגרטלי-כסף אלף, מחלפים, תשעה ועשרים.  {ס}

ע א,י כפורי זהב, שלושים--  {ס}  כפורי כסף משנים, ארבע מאות ועשרה; כלים אחרים, אלף.  {ס}

ע א,יא כל-כלים לזהב ולכסף, חמשת אלפים וארבע מאות; הכול העלה ששבצר, עם היעלות הגולה--מבבל, לירושלים.  {פ}

ע ב,א ואלה בני המדינה, העולים משבי הגולה, אשר הגלה נבוכדנאצר מלך-בבל, לבבל; וישובו לירושלים ויהודה, איש לעירו.  ע ב,ב אשר-באו עם-זרובבל, ישוע נחמיה שריה רעליה מורדכיי בלשן מספר בגוויי--רחום בענה:  מספר, אנשי עם ישראל.  {ס}  ע ב,ג בני פרעוש--אלפיים, מאה שבעים ושניים.  {ס}  ע ב,ד בני שפטיה, שלוש מאות שבעים ושניים.  {ס}  ע ב,ה בני ארח, שבע מאות חמישה ושבעים.  {ס}  ע ב,ו בני-פחת מואב לבני ישוע, יואב--אלפיים, שמונה מאות ושנים עשר.  {ס}  ע ב,ז בני עילם--אלף, מאתיים חמישים וארבעה.  {ס}  ע ב,ח בני זתוא, תשע מאות וארבעים וחמישה.  {ס}  ע ב,ט בני זכיי, שבע מאות ושישים.  {ס}  ע ב,י בני בני, שש מאות ארבעים ושניים.  {ס}  ע ב,יא בני ביביי, שש מאות עשרים ושלושה.  {ס}  ע ב,יב בני עזגד--אלף, מאתיים עשרים ושניים.  {ס}  ע ב,יג בני, אדוניקם--שש מאות, שישים ושישה.  {ס}  ע ב,יד בני בגוויי, אלפיים חמישים ושישה.  {ס}  ע ב,טו בני עדין, ארבע מאות חמישים וארבעה.  {ס}  ע ב,טז בני-אטר ליחזקייה, תשעים ושמונה.  {ס}  ע ב,יז בני ביציי, שלוש מאות עשרים ושלושה.  {ס}  ע ב,יח בני יורה, מאה ושנים עשר.  {ס}  ע ב,יט בני חשום, מאתיים עשרים ושלושה.  {ס}  ע ב,כ בני גיבר, תשעים וחמישה.  {ס}  ע ב,כא בני בית-לחם, מאה עשרים ושלושה.  {ס}  ע ב,כב אנשי נטופה, חמישים ושישה.  ע ב,כג אנשי ענתות, מאה עשרים ושמונה.  {ס}  ע ב,כד בני עזמוות, ארבעים ושניים.  {ס}  ע ב,כה בני קרית ערים כפירה ובארות, שבע מאות וארבעים ושלושה.  {ס}  ע ב,כו בני הרמה וגבע, שש מאות עשרים ואחד.  {ס}  ע ב,כז אנשי מכמס, מאה עשרים ושניים.  {ס}  ע ב,כח אנשי בית-אל והעיי, מאתיים עשרים ושלושה.  {ס}  ע ב,כט בני נבו, חמישים ושניים.  {ס}  ע ב,ל בני מגביש, מאה חמישים ושישה.  {ס}  ע ב,לא בני, עילם אחר--אלף, מאתיים חמישים וארבעה.  {ס}  ע ב,לב בני חרים, שלוש מאות ועשרים.  {ס}  ע ב,לג בני-לוד חדיד ואונו, שבע מאות עשרים וחמישה.  {ס}  ע ב,לד בני ירחו, שלוש מאות ארבעים וחמישה.  {ס}  ע ב,לה בני סנאה--שלושת אלפים, ושש מאות ושלושים.  {ס}  ע ב,לו הכוהנים:  בני ידעיה לבית ישוע, תשע מאות שבעים ושלושה.  {ס}  ע ב,לז בני אימר, אלף חמישים ושניים.  {ס}  ע ב,לח בני פשחור--אלף, מאתיים ארבעים ושבעה.  {ס}  ע ב,לט בני חרים, אלף ושבעה עשר.  {ס}  ע ב,מ הלויים:  בני-ישוע וקדמיאל לבני הודוויה, שבעים וארבעה.  {ס}  ע ב,מא המשוררים--בני אסף, מאה עשרים ושמונה.  {פ}

ע ב,מב בני השוערים, בני-שלום בני-אטר בני-טלמון בני-עקוב, בני חטיטא, בני שוביי--הכול, מאה שלושים ותשעה.  {פ}

ע ב,מג הנתינים:  {ס}  בני-ציחא  {ס}  בני-חשופא,  {ס}  בני  {ר}
טבעות.  {ס}  ע ב,מד בני-קירוס  {ס}  בני-סיעהא,  {ס}  בני  {ר}
פדון.  {ס}  ע ב,מה בני-לבנה  {ס}  בני-חגבה,  {ס}  בני  {ר}
עקוב.  {ס}  ע ב,מו בני-חגב  {ס}  בני-שלמיי,  {ס}  בני  {ר}
חנן.  {ס}  ע ב,מז בני-גידל  {ס}  בני-גחר,  {ס}  בני  {ר}
ראיה.  {ס}  ע ב,מח בני-רצין  {ס}  בני-נקודא,  {ס}  בני  {ר}
גזם.  {ס}  ע ב,מט בני-עוזא  {ס}  בני-פסח,  {ס}  בני  {ר}
ביסיי.  {ס}  ע ב,נ בני-אסנה  {ס}  בני-מעונים,  {ס}  בני  {ר}
נפוסים.  {ס}  ע ב,נא בני-בקבוק  {ס}  בני-חקופא,  {ס}  בני  {ר}
חרחור.  {ס}  ע ב,נב בני-בצלות  {ס}  בני-מחידא,  {ס}  בני  {ר}
חרשא.  {ס}  ע ב,נג בני-ברקוס  {ס}  בני-סיסרא,  {ס}  בני-  {ר}
תמח.  {ס}  ע ב,נד בני נציח,  {ס}  בני חטיפא.  {ס}  ע ב,נה בני,  {ר}
עבדי שלמה:  {ס}  בני-סוטיי  {ס}  בני-הסופרת,  {ס}  בני  {ר}
פרודא.  {ס}  ע ב,נו בני-יעלה  {ס}  בני-דרקון,  {ס}  בני  {ר}
גידל.  {ס}  ע ב,נז בני שפטיה  {ס}  בני-חטיל,  {ס}  בני  {ר}
פכרת הצביים--  {ס}  בני אמי.  ע ב,נח כל-הנתינים--ובני, עבדי שלמה:  שלוש מאות, תשעים ושניים.  {ס}

ע ב,נט ואלה, העולים מתל מלח תל חרשא, כרוב אדן, אימר; ולא יכלו, להגיד בית-אבותם וזרעם--אם מישראל, הם.  ע ב,ס בני-דליה בני-טובייה, בני נקודא--שש מאות, חמישים ושניים.  {ס}

ע ב,סא ומבני, הכוהנים--בני חוביה, בני הקוץ:  בני ברזלי, אשר לקח מבנות ברזלי הגלעדי אישה, וייקרא, על-שמם.  ע ב,סב אלה, ביקשו כתבם המתייחשים--ולא נמצאו; ויגואלו, מן-הכהונה.  ע ב,סג ויאמר התרשתא להם, אשר לא-יאכלו מקודש הקודשים--עד עמוד כוהן, לאורים ולתומים.  ע ב,סד כל-הקהל, כאחד--ארבע ריבוא, אלפיים שלוש-מאות שישים.  ע ב,סה מלבד עבדיהם ואמהותיהם, אלה--שבעת אלפים, שלוש מאות שלושים ושבעה; ולהם משוררים ומשוררות, מאתיים.  ע ב,סו סוסיהם, שבע מאות שלושים ושישה; פרדיהם, מאתיים ארבעים וחמישה.  ע ב,סז גמליהם--ארבע מאות, שלושים וחמישה; חמורים--ששת אלפים, שבע מאות ועשרים.  {פ}

ע ב,סח ומראשי, האבות, בבואם, לבית יהוה אשר בירושלים--התנדבו לבית האלוהים, להעמידו על-מכונו.  ע ב,סט ככוחם, נתנו לאוצר המלאכה, זהב דרכמונים שש-ריבות ואלף,  {ס}  וכסף מנים חמשת אלפים; וכותנות כוהנים, מאה.  {ס}  ע ב,ע ויישבו הכוהנים והלויים ומן-העם והמשוררים והשוערים, והנתינים--בעריהם; וכל-ישראל, בעריהם.  {ס}  ע ג,א וייגע החודש השביעי, ובני ישראל בערים;  {ס}  וייאספו העם כאיש אחד, אל-ירושלים.  {ס}

ע ג,ב ויקם ישוע בן-יוצדק ואחיו הכוהנים, וזרובבל בן-שאלתיאל ואחיו, ויבנו, את-מזבח אלוהי ישראל--להעלות עליו, עולות, ככתוב, בתורת משה איש-האלוהים.  ע ג,ג ויכינו המזבח, על-מכונותיו, כי באימה עליהם, מעמי הארצות; ויעלו עליו עולות ליהוה, עולות לבוקר ולערב.  ע ג,ד ויעשו את-חג הסוכות, ככתוב; ועולת יום ביום במספר, כמשפט דבר-יום ביומו.  ע ג,ה ואחרי-כן עולת תמיד, ולחודשים, ולכל-מועדי יהוה, המקודשים; ולכול מתנדב נדבה, ליהוה.  ע ג,ו מיום אחד, לחודש השביעי, החלו, להעלות עולות ליהוה; והיכל יהוה, לא יוסד.  ע ג,ז וייתנו-כסף--לחוצבים, ולחרשים; ומאכל ומשתה ושמן, לצידונים ולצורים, להביא עצי ארזים מן-הלבנון אל-ים יפו, כרשיון כורש מלך-פרס עליהם.  {פ}

ע ג,ח ובשנה השנית, לבואם אל-בית האלוהים לירושלים, בחודש, השני--החלו זרובבל בן-שאלתיאל וישוע בן-יוצדק ושאר אחיהם הכוהנים והלויים, וכל-הבאים מהשבי ירושלים, ויעמידו את-הלויים מבן עשרים שנה ומעלה, לנצח על-מלאכת בית-יהוה.  {פ}

ע ג,ט ויעמוד ישוע בניו ואחיו קדמיאל ובניו בני-יהודה, כאחד, לנצח על-עושי המלאכה, בבית האלוהים:  {ס}  בני, חנדד, בניהם ואחיהם, הלויים.  ע ג,י וייסדו הבונים, את-היכל יהוה; ויעמידו הכוהנים מלובשים בחצוצרות, והלויים בני-אסף במצלתיים--להלל את-יהוה, על-ידי דויד מלך-ישראל.  ע ג,יא ויענו בהלל ובהודות ליהוה, כי טוב--כי-לעולם חסדו, על-ישראל; וכל-העם הריעו תרועה גדולה בהלל, ליהוה, על, הוסד בית-יהוה.  {ס}

ע ג,יב ורבים מהכוהנים והלויים וראשי האבות הזקנים, אשר ראו את-הבית הראשון ביוסדו--זה הבית בעיניהם, בוכים בקול גדול; ורבים בתרועה בשמחה, להרים קול.  ע ג,יג ואין העם, מכירים קול תרועת השמחה, לקול, בכי העם:  כי העם, מריעים תרועה גדולה, והקול נשמע, עד-למרחוק.  {פ}

ע ד,א וישמעו, צרי יהודה ובנימין:  כי-בני הגולה בונים היכל, ליהוה אלוהי ישראל.  ע ד,ב וייגשו אל-זרובבל ואל-ראשי האבות, ויאמרו להם נבנה עימכם--כי ככם, נדרוש לאלוהיכם; ולו אנחנו זובחים, מימי איסר חדון מלך אשור, המעלה אותנו, פה.  ע ד,ג ויאמר להם זרובבל וישוע, ושאר ראשי האבות לישראל--לא-לכם ולנו, לבנות בית לאלוהינו:  כי אנחנו יחד נבנה, ליהוה אלוהי ישראל, כאשר ציוונו, המלך כורש מלך-פרס.  ע ד,ד ויהי, עם-הארץ--מרפים, ידי עם-יהודה; ומבהלים אותם, לבנות.  ע ד,ה וסוכרים עליהם יועצים, להפר עצתם--כל-ימי, כורש מלך פרס, ועד-מלכות, דריווש מלך-פרס.  ע ד,ו ובמלכות, אחשוורוש, בתחילת, מלכותו--כתבו שטנה, על-יושבי יהודה וירושלים.  {ס}

ע ד,ז ובימי ארתחשסתא, כתב בשלם מתרדת טבאל ושאר כנוותיו, על-ארתחשסתא, מלך פרס; וכתב, הנשתוון, כתוב ארמית, ומתורגם ארמית.  {פ}

ע ד,ח רחום בעיל-טעים, ושמשיי ספרא, כתבו איגרה חדה, על-ירושלם--לארתחשסתא מלכא, כנימא.  ע ד,ט אדיין רחום בעיל-טעים, ושמשיי ספרא, ושאר, כנוותהון--דיניא ואפרסתכיא טרפליא אפרסיא, ארכוויא בבליא שושנכיא, דהייא, עילמיא.  ע ד,י ושאר אומיא, די הגלי אסנפר רבא ויקירא, והותיב הימו, בקריה די שמריין--ושאר עבר-נהרה, וכענת.  ע ד,יא דנה, פרשגן איגרתא, די שלחו עלוהי, על-ארתחשסתא מלכא--עבדך אנש עבר-נהרה, וכענת.  {פ}

ע ד,יב ידיע, להוי למלכא, די יהודיא די סליקו מן-לוותך, עלינא אתו לירושלם; קרייתא מרודתא ובישתא, בניין, ושוריא שכלילו, ואושיא יחיטו.  ע ד,יג כען, ידיע להוי למלכא, די הן קרייתא דך תתבני, ושוריא ישתכללון--מנדה-בלו והלך לא ינתנון, ואפתום מלכים תהנזיק.  ע ד,יד כען, כל-קוביל די-מלח היכלא מלחנא, וערוות מלכא, לא אריך-לנא למחזי; על-דנה--שלחנא, והודענא למלכא.  ע ד,טו די יבקר בספר-דוכרניא די אבהתך, ותהשכח בספר דוכרניא ותנדע, די קרייתא דך קריא מרדא ומהנזקת מלכין ומדינן, ואשתדור עבדין בגווה מן-יומת עלמא; על-דנה--קרייתא דך, הוחורבת.  ע ד,טז מהודעין אנחנה, למלכא, די הן קרייתא דך תתבני, ושוריה ישתכללון:  לוקביל דנה--חלק בעבר נהרא, לא איתיי לך.  {פ}

ע ד,יז פתגמא שלח מלכא, על-רחום בעיל-טעים ושמשיי ספרא, ושאר כנוותהון, די יתבין בשמריין--ושאר עבר-נהרה שלם, וכעת.  {ס}

ע ד,יח נשתוונא, די שלחתון עלינא--מפרש קרי, קודמיי.  ע ד,יט ומיני, שים טעים, ובקרו והשכחו, די קרייתא דך מן-יומת עלמא על-מלכין מתנשאה; ומרד ואשתדור, מתעבד-בה.  ע ד,כ ומלכין תקיפין, הוו על-ירושלם, ושליטין, בכול עבר נהרה; ומידה בלו והלך, מתייהיב להון.  ע ד,כא כען שימו טעים, לבטלא גובריא איליך; וקרייתא דך לא תתבני, עד-מיני טעמא ייתשם.  ע ד,כב וזהירין הוו שלו, למעבד על-דנה; למה ישגי חבלא, להנזקת מלכין.  {ס}

ע ד,כג אדיין, מן-די פרשגן נשתוונא די ארתחשסתא מלכא, קרי קודם-רחום ושמשיי ספרא, וכנוותהון; אזלו בבהילו לירושלם על-יהודיא, ובטילו הימו באדרע וחיל.  {ס}

ע ד,כד באדיין, בטילת עבידת בית-אלהא, די, בירושלם; והות, בטלא, עד שנת תרתין, למלכות דריווש מלך-פרס.  {פ}

ע ה,א והתנבי חגיי נבייא, וזכריה בר-עידוא נבייאיא, על-יהודיא, די ביהוד ובירושלם--בשום אלה ישראל, עליהון.  {ס}

ע ה,ב באדיין קמו זרובבל בר-שאלתיאל, וישוע בר-יוצדק, ושריו למבני, בית אלהא די בירושלם; ועימהון נבייאיא די-אלהא, מסעדין להון.  {פ}

ע ה,ג ביה-זמנא אתא עליהון תתניי פחת עבר-נהרה, ושתר בוזניי--וכנוותהון; וכן, אמרין להום--מן-שם לכום טעים ביתא דנה ליבני, ואושרנא דנה לשכללה.  {ס}

ע ה,ד אדיין כנימא, אמרנא להום:  מן-אינון שמהת גובריא, די-דנה בניינא בניין.  ע ה,ה ועין אלההום, הות על-שבי יהודיא, ולא-בטילו הימו, עד-טעמא לדריווש יהך; ואדיין יתיבון נשתוונא, על-דנה.  {פ}

ע ה,ו פרשגן איגרתא די-שלח תתניי פחת עבר-נהרה, ושתר בוזניי וכנוותיה, אפרסכיא, די בעבר נהרה--על-דריווש, מלכא.  ע ה,ז פתגמא, שלחו עלוהי; וכדנה כתיב בגוויה, לדריווש מלכא שלמא כולא.  {ס}

ע ה,ח ידיע להוי למלכא, די-אזלנא ליהוד מדינתא לבית אלהא רבא, והוא מתבני אבן גלל, ואע מיתשם בכותליא; ועבידתא דך אוספרנא מתעבדא, ומצלח בידהום.  {ס}

ע ה,ט אדיין, שאילנא לשביא איליך, כנימא, אמרנא להום:  מן-שם לכום טעים, ביתא דנה למבניה, ואושרנא דנה, לשכללה.  ע ה,י ואף שמהתהום שאילנא להום, להודעותך--די נכתוב שום-גובריא, די בראשיהום.  {ס}

ע ה,יא וכנימא פתגמא, התיבונא למימר:  אנחנא הימו עבדוהי די-אלה שמיא וארעא, ובניין ביתא די-הוה בני מקדמת דנה שנין שגיאן, ומלך לישראל רב, בנהי ושכלליה.  ע ה,יב להן, מן-די הרגיזו אבהתנא לאלה שמיא--יהב הימו, ביד נבוכדנאצר מלך-בבל כסדאה; וביתה דנה סתריה, ועמה הגלי לבבל.  {ס}

ע ה,יג ברם בשנת חדה, לכורש מלכא די בבל--כורש מלכא שם טעים, בית-אלהא דנה ליבני.  ע ה,יד ואף מאניא די-בית-אלהא, די דהבה וכספא, די נבוכדנאצר הנפיק מן-היכלא די בירושלם, והיביל הימו להיכלא די בבל--הנפיק הימו כורש מלכא, מן-היכלא די בבל, ויהיבו לששבצר שמיה, די פחה שמיה.  ע ה,טו ואמר-ליה--אל מאניא, שיא איזל-אחית הימו בהיכלא די בירושלם; ובית אלהא, יתבני על-אתריה.  {ס}

ע ה,טז אדיין, ששבצר דיך, אתא יהב אושיא די-בית אלהא, די בירושלם; ומן-אדיין ועד-כען מתבני, ולא שלים.  ע ה,יז וכען הן על-מלכא טב, יתבקר בבית גנזיא די-מלכא תמה די בבבל, הן איתיי די-מן-כורש מלכא שים טעים, למבני בית-אלהא דיך בירושלם; ורעות מלכא על-דנה, ישלח עלינא.  {ס}

ע ו,א באדיין דריווש מלכא, שם טעים; ובקרו בבית ספריא, די גנזיא מהחתין תמה--בבבל.  ע ו,ב והשתכח באחמתא, בבירתא די במדיי מדינתא--מגילה חדה; וכן-כתיב בגווה, דכרונה.  {פ}

ע ו,ג בשנת חדה לכורש מלכא, כורש מלכא שם טעים--בית-אלהא בירושלם ביתא יתבני, אתר די-דבחין דבחין ואושוהי מסובלין; רומיה אמין שיתין, פתייה אמין שיתין.  ע ו,ד נדבכין די-אבן גלל, תלתא, ונדבך, די-אע חדת; ונפקתא--מן-בית מלכא, תתייהיב.  ע ו,ה ואף מאני בית-אלהא, די דהבה וכספא, די נבוכדנאצר הנפיק מן-היכלא די-בירושלם, והיביל לבבל--יהתיבון, ויהך להיכלא די-בירושלם לאתריה, ותחית, בבית אלהא.  {ס}

ע ו,ו כען תתניי פחת עבר-נהרה שתר בוזניי, וכנוותהון, אפרסכיא, די בעבר נהרה--רחיקין הוו, מן-תמה.  ע ו,ז שבוקו, לעבידת בית-אלהא דיך; פחת יהודיא ולשבי יהודיא, בית-אלהא דיך יבנון על-אתריה.  ע ו,ח ומיני, שים טעים--למא די-תעבדון עם-שבי יהודיא איליך, למבני בית-אלהא דיך; ומנכסי מלכא, די מידת עבר נהרה, אוספרנא נפקתא תהוי מתייהבא לגובריא איליך, די-לא לבטלא.  ע ו,ט ומה חשחן ובני תורין ודכרין ואימרין לעלוון לאלה שמיא חנטין מלח חמר ומשח, כמימר כהניא די-בירושלם להוי מתייהיב להום יום ביום--די-לא שלו.  ע ו,י די-להוון מהקרבין ניחוחין, לאלה שמיא; ומצליין, לחיי מלכא ובנוהי.  ע ו,יא ומיני, שים טעים--די כל-אנש די יהשני פתגמא דנה, יתנסח אע מן-ביתיה וזקיף יתמחי עלוהי; וביתיה נוולו יתעביד, על-דנה.  ע ו,יב ואלהא די שכין שמיה תמה, ימגר כל-מלך ועם די ישלח ידיה להשניה לחבלה בית-אלהא דיך--די בירושלם; אנה דריווש שמת טעים, אוספרנא יתעביד.  {פ}

ע ו,יג אדיין תתניי פחת עבר-נהרה, שתר בוזניי--וכנוותהון:  לוקביל, די-שלח דריווש מלכא כנימא--אוספרנא עבדו.  ע ו,יד ושבי יהודיא בניין ומצלחין, בנבואת חגיי נבייא וזכריה בר-עידוא; ובנו ושכלילו, מן-טעם אלה ישראל, ומטעים כורש ודריווש, וארתחשסתא מלך פרס.  ע ו,טו ושיציא ביתה דנה, עד יום תלתה לירח אדר--די-היא שנת-שית, למלכות דריווש מלכא.  {פ}

ע ו,טז ועבדו בני-ישראל כהניא וליוויא ושאר בני-גלותא, חנוכת בית-אלהא דנה--בחדווה.  ע ו,יז והקריבו, לחנוכת בית-אלהא דנה, תורין מאה, דכרין מאתיין אימרין ארבע מאה; וצפירי עיזין לחטאה על-כל-ישראל, תרי-עשר--למניין, שבטי ישראל.  ע ו,יח והקימו כהניא בפלוגתהון, וליוויא במחלקתהון, על-עבידת אלהא, די בירושלם:  ככתב, ספר משה.  {פ}

ע ו,יט ויעשו בני-הגולה, את-הפסח--בארבעה עשר, לחודש הראשון.  ע ו,כ כי היטהרו הכוהנים והלויים, כאחד--כולם טהורים; וישחטו הפסח לכל-בני הגולה, ולאחיהם הכוהנים ולהם.  ע ו,כא ויאכלו בני-ישראל, השבים מהגולה, וכול הנבדל מטומאת גויי-הארץ, אליהם--לדרוש, ליהוה אלוהי ישראל.  ע ו,כב ויעשו חג-מצות שבעת ימים, בשמחה:  כי שימחם יהוה, והסב לב מלך-אשור עליהם--לחזק ידיהם, במלאכת בית-האלוהים אלוהי ישראל.  {פ}

ע ז,א ואחר הדברים האלה, במלכות ארתחשסתא מלך-פרס--עזרא, בן-שריה, בן-עזריה, בן-חלקייה.  ע ז,ב בן-שלום בן-צדוק, בן-אחיטוב.  ע ז,ג בן-אמריה בן-עזריה, בן-מריות.  ע ז,ד בן-זרחיה בן-עוזי, בן-בוקי.  ע ז,ה בן-אבישוע, בן-פינחס בן-אלעזר, בן-אהרון הכוהן, הראש.  ע ז,ו הוא עזרא, עלה מבבל, והוא-סופר מהיר בתורת משה, אשר-נתן יהוה אלוהי ישראל; וייתן-לו המלך, כיד-יהוה אלוהיו עליו--כול, בקשתו.  {פ}

ע ז,ז ויעלו מבני-ישראל ומן-הכוהנים והלויים והמשוררים והשוערים, והנתינים--אל-ירושלים:  בשנת-שבע, לארתחשסתא המלך.  ע ז,ח ויבוא ירושלים, בחודש החמישי:  היא שנת השביעית, למלך.  ע ז,ט כי, באחד לחודש הראשון--הוא יסוד, המעלה מבבל; ובאחד לחודש החמישי, בא אל-ירושלים, כיד-אלוהיו, הטובה עליו.  ע ז,י כי עזרא הכין לבבו, לדרוש את-תורת יהוה ולעשות, וללמד בישראל, חוק ומשפט.  {ס}

ע ז,יא וזה פרשגן הנשתוון, אשר נתן המלך ארתחשסתא, לעזרא הכוהן, הסופר:  סופר דברי מצוות-יהוה, וחוקיו--על-ישראל.  {פ}

ע ז,יב ארתחשסתא--מלך, מלכיא:  לעזרא כהנא ספר דתא די-אלה שמיא, גמיר--וכענת.  ע ז,יג מיני, שים טעים--די כל-מתנדב במלכותי מן-עמא ישראל וכהנוהי וליוויא למהך לירושלם עימך, יהך.  ע ז,יד כל-קוביל, די מן-קודם מלכא ושבעת יעטוהי שליח, לבקרה על-יהוד, ולירושלם--בדת אלהך, די בידך.  ע ז,טו ולהיבלה, כסף ודהב--די-מלכא ויעטוהי, התנדבו לאלה ישראל, די בירושלם, משכניה.  ע ז,טז וכול, כסף ודהב, די תהשכח, בכול מדינת בבל--עם התנדבות עמא וכהניא מתנדבין, לבית אלההום די בירושלם.  ע ז,יז כל-קוביל דנה אוספרנא תקני בכספא דנה, תורין דכרין אימרין, ומנחתהון, ונסכיהון; ותקריב הימו--על-מדבחה, די בית אלהכום די בירושלם.  ע ז,יח ומה די עלך ועל-אחך ייטב, בשאר כספא ודהבה--למעבד:  כרעות אלהכום, תעבדון.  ע ז,יט ומאניא די-מתייהבין לך, לפולחן בית אלהך--השלים, קודם אלה ירושלם.  ע ז,כ ושאר, חשחות בית אלהך, די ייפל-לך, למנתן--תנתין, מן-בית גנזי מלכא.  ע ז,כא ומיני אנה ארתחשסתא מלכא, שים טעים--לכול גיזבריא, די בעבר נהרה:  די כל-די ישאלנכון עזרא כהנא ספר דתא, די-אלה שמיא--אוספרנא, יתעביד.  ע ז,כב עד-כסף, ככרין מאה, ועד-חנטין כורין מאה, ועד-חמר בתין מאה ועד-בתין משח מאה; ומלח, די-לא כתב.  ע ז,כג כל-די, מן-טעם אלה שמיא, יתעביד אדרזדא, לבית אלה שמיא:  די-למה להוי קצף, על-מלכות מלכא ובנוהי.  ע ז,כד ולכום מהודעין, די כל-כהניא וליוויא זמריא תרעיא נתיניא, ופלחי, בית אלהא דנה--מנדה בלו והלך, לא שליט למרמי עליהום.  ע ז,כה ואנת עזרא, כחוכמת אלהך די-בידך מני שפטין ודיינין די-להוון דיינין לכל-עמא די בעבר נהרה, לכל-ידעי, דתי אלהך; ודי לא ידע, תהודעון.  ע ז,כו וכל-די-לא להוי עביד דתא די-אלהך, ודתא די מלכא--אוספרנא, דינה להוי מתעביד מיניה:  הן למות הן לשרושי, הן-לענש נכסין ולאסורין.  {פ}

ע ז,כז ברוך יהוה, אלוהי אבותינו--אשר נתן כזאת, בלב המלך, לפאר, את-בית יהוה אשר בירושלים.  ע ז,כח ועליי הטה-חסד, לפני המלך ויועציו, ולכל-שרי המלך, הגיבורים; ואני התחזקתי, כיד-יהוה אלוהיי עליי, ואקבצה מישראל ראשים, לעלות עימי.  {פ}

ע ח,א ואלה ראשי אבותיהם, והתייחשם:  העולים עימי, במלכות ארתחשסתא המלך--מבבל.  {ס}  ע ח,ב מבני פינחס גרשום,  {ס}  מבני איתמר דנייאל;  {ס}  מבני דויד, חטוש.  {ס}  ע ח,ג מבני שכניה,  {ס}  מבני פרעוש זכריה; ועימו התייחש לזכרים, מאה וחמישים.  {ס}  ע ח,ד מבני פחת מואב, אליהועיניי בן-זרחיה; ועימו, מאתיים הזכרים.  {ס}  ע ח,ה מבני שכניה, בן-יחזיאל; ועימו, שלוש מאות הזכרים.  {ס}  ע ח,ו ומבני עדין, עבד בן-יונתן; ועימו, חמישים הזכרים.  {ס}  ע ח,ז ומבני עילם, ישעיה בן-עתליה; ועימו, שבעים הזכרים.  {ס}  ע ח,ח ומבני שפטיה, זבדיה בן-מיכאל; ועימו, שמונים הזכרים.  {ס}  ע ח,ט מבני יואב, עובדיה בן-יחיאל; ועימו, מאתיים ושמונה עשר הזכרים.  {ס}  ע ח,י ומבני שלומית, בן-יוסיפיה; ועימו, מאה ושישים הזכרים.  {ס}  ע ח,יא ומבני ביביי, זכריה בן-ביביי; ועימו, עשרים ושמונה הזכרים.  {ס}  ע ח,יב ומבני עזגד, יוחנן בן-הקטן; ועימו, מאה ועשרה הזכרים.  {ס}  ע ח,יג ומבני אדוניקם, אחרונים--ואלה שמותם, אליפלט יעיאל ושמעיה; ועימהם, שישים הזכרים.  {ס}  ע ח,יד ומבני בגוויי, עותיי וזכור; ועימו, שבעים הזכרים.  {פ}

ע ח,טו ואקבצם, אל-הנהר הבא אל-אהווא, ונחנה שם, ימים שלושה; ואבינה בעם ובכוהנים, ומבני לוי לא-מצאתי שם.  ע ח,טז ואשלחה לאליעזר לאריאל לשמעיה ולאלנתן וליריב ולאלנתן ולנתן, ולזכריה ולמשולם--ראשים; וליויריב ולאלנתן, מבינים.  ע ח,יז ואצווה אותם על-אידו הראש, בכסיפיא המקום; ואשימה בפיהם דברים לדבר אל-אידו אחיו הנתינים, בכסיפיא המקום--להביא-לנו משרתים, לבית אלוהינו.  ע ח,יח ויביאו לנו כיד-אלוהינו הטובה עלינו, איש שכל--מבני מחלי, בן-לוי בן-ישראל; ושרביה ובניו ואחיו, שמונה עשר.  ע ח,יט ואת-חשביה--ואיתו ישעיה, מבני מררי:  אחיו ובניהם, עשרים.  {ס}

ע ח,כ ומן-הנתינים, שנתן דויד והשרים לעבודת הלויים--נתינים, מאתיים ועשרים:  כולם, ניקבו בשמות.  ע ח,כא ואקרא שם צום על-הנהר אהווא, להתענות לפני אלוהינו--לבקש ממנו דרך ישרה, לנו ולטפנו ולכל-רכושנו.  ע ח,כב כי בושתי, לשאול מן-המלך חיל ופרשים--לעוזרנו מאויב, בדרך:  כי-אמרנו למלך לאמור, יד-אלוהינו על-כל-מבקשיו לטובה, ועוזו ואפו, על כל-עוזביו.  ע ח,כג ונצומה ונבקשה מאלוהינו, על-זאת; וייעתר, לנו.  ע ח,כד ואבדילה משרי הכוהנים, שנים עשר--לשרביה חשביה, ועימהם מאחיהם עשרה.  ע ח,כה ואשקולה להם, את-הכסף ואת-הזהב ואת-הכלים--תרומת בית-אלוהינו, ההרימו המלך ויועציו ושריו, וכל-ישראל, הנמצאים.  ע ח,כו ואשקלה על-ידם כסף, כיכרים שש-מאות וחמישים, וכלי-כסף מאה, לכיכרים; זהב, מאה כיכר.  ע ח,כז וכפורי זהב עשרים, לאדרכונים אלף; וכלי נחושת מוצהב טובה, שניים--חמודות, כזהב.  ע ח,כח ואומרה אליהם, אתם קודש ליהוה, והכלים, קודש; והכסף והזהב נדבה, ליהוה אלוהי אבותיכם.  ע ח,כט שקדו ושמרו, עד-תשקלו לפני שרי הכוהנים והלויים ושרי-האבות לישראל--בירושלים:  הלשכות, בית יהוה.  ע ח,ל וקיבלו הכוהנים והלויים, משקל הכסף והזהב והכלים--להביא לירושלים, לבית אלוהינו.  {פ}

ע ח,לא וניסעה מנהר אהווא, בשנים עשר לחודש הראשון--ללכת, ירושלים; ויד-אלוהינו, הייתה עלינו, ויצילנו, מכף אויב ואורב על-הדרך.  ע ח,לב ונבוא, ירושלים; ונשב שם, ימים שלושה.  ע ח,לג וביום הרביעי נשקל הכסף והזהב והכלים בבית אלוהינו, על יד-מרמות בן-אורייה הכוהן, ועימו, אלעזר בן-פינחס; ועימהם יוזבד בן-ישוע, ונועדיה בן-בינוי--הלויים.  ע ח,לד במספר במשקל, לכול; וייכתב כל-המשקל, בעת ההיא.  {פ}

ע ח,לה הבאים מהשבי בני-הגולה הקריבו עולות לאלוהי ישראל, פרים שנים-עשר על-כל-ישראל אילים תשעים ושישה כבשים שבעים ושבעה, צפירי חטאת, שנים עשר:  הכול, עולה ליהוה.  {פ}

ע ח,לו וייתנו את-דתי המלך, לאחשדרפני המלך, ופחוות, עבר הנהר; ונישאו את-העם, ואת-בית האלוהים.  {ס}

ע ט,א וככלות אלה, ניגשו אליי השרים לאמור--לא-נבדלו העם ישראל והכוהנים והלויים, מעמי הארצות:  כתועבותיהם לכנעני החיתי הפריזי היבוסי, העמוני המואבי, המצרי, והאמורי.  ע ט,ב כי-נשאו מבנותיהם, להם ולבניהם, והתערבו זרע הקודש, בעמי הארצות; ויד השרים והסגנים, הייתה במעל הזה--ראשונה.  {ס}

ע ט,ג וכשומעי את-הדבר הזה, קרעתי את-בגדי ומעילי; ואמרטה משיער ראשי, וזקני, ואשבה, משומם.  ע ט,ד ואליי ייאספו, כול חרד בדברי אלוהי-ישראל--על, מעל הגולה; ואני יושב משומם, עד למנחת הערב.  ע ט,ה ובמנחת הערב, קמתי מתעניתי, ובקורעי בגדי, ומעילי; ואכרעה, על-ברכיי, ואפרשה כפיי, אל-יהוה אלוהיי.  ע ט,ו ואומרה, אלוהיי בושתי ונכלמתי--להרים אלוהיי פניי, אליך:  כי עוונותינו רבו למעלה ראש, ואשמתנו גדלה עד לשמיים.  ע ט,ז מימי אבותינו, אנחנו באשמה גדולה--עד, היום הזה; ובעוונותינו ניתנו אנחנו מלכינו כוהנינו ביד מלכי הארצות, בחרב בשבי ובביזה ובבושת פנים--כהיום הזה.  ע ט,ח ועתה כמעט-רגע הייתה תחינה מאת יהוה אלוהינו, להשאיר לנו פליטה, ולתת-לנו יתד, במקום קודשו--להאיר עינינו אלוהינו, ולתיתנו מחיה מעט בעבדותנו.  ע ט,ט כי-עבדים אנחנו--ובעבדותנו, לא עזבנו אלוהינו; ויט-עלינו חסד לפני מלכי פרס לתת-לנו מחיה, לרומם את-בית אלוהינו ולהעמיד את-חורבותיו, ולתת-לנו גדר, ביהודה ובירושלים.  {ס}

ע ט,י ועתה מה-נאמר אלוהינו, אחרי-זאת:  כי עזבנו, מצוותיך.  ע ט,יא אשר ציווית, ביד עבדיך הנביאים לאמור--הארץ אשר אתם באים לרשתה, ארץ נידה היא בנידת עמי הארצות:  בתועבותיהם, אשר מילאוה מפה אל-פה--בטומאתם.  ע ט,יב ועתה בנותיכם אל-תיתנו לבניהם, ובנותיהם אל-תשאו לבניכם, ולא-תדרשו שלומם וטובתם, עד-עולם--למען תחזקו, ואכלתם את-טוב הארץ, והורשתם לבניכם, עד-עולם.  ע ט,יג ואחרי, כל-הבא עלינו, במעשינו הרעים, ובאשמתנו הגדולה:  כי אתה אלוהינו, חשכת למטה מעוונינו, ונתת לנו פליטה, כזאת.  ע ט,יד הנשוב, להפר מצוותיך, ולהתחתן, בעמי התועבות האלה:  הלוא תאנף-בנו עד-כלה, לאין שארית ופליטה.  {פ}

ע ט,טו יהוה אלוהי ישראל, צדיק אתה--כי-נשארנו פליטה, כהיום הזה; הננו לפניך באשמתנו, כי אין לעמוד לפניך על-זאת.  {פ}

ע י,א וכהתפלל עזרא, וכהתוודותו, בוכה ומתנפל, לפני בית האלוהים:  נקבצו אליו מישראל קהל רב-מאוד, אנשים ונשים וילדים--כי-בכו העם, הרבה-בכה.  {ס}

ע י,ב ויען שכניה בן-יחיאל מבני עילם, ויאמר לעזרא--אנחנו מעלנו באלוהינו, ונושב נשים נוכרייות מעמי הארץ; ועתה יש-מקוה לישראל, על-זאת.  ע י,ג ועתה נכרות-ברית לאלוהינו להוציא כל-נשים והנולד מהם, בעצת אדוניי, והחרדים, במצות אלוהינו; וכתורה, ייעשה.  ע י,ד קום כי-עליך הדבר, ואנחנו עימך:  חזק, ועשה.  {פ}

ע י,ה ויקם עזרא וישבע את-שרי הכוהנים הלויים וכל-ישראל, לעשות כדבר הזה--ויישבעו.  ע י,ו ויקם עזרא, מלפני בית האלוהים, וילך, אל-לשכת יהוחנן בן-אלישיב; וילך שם, לחם לא-אכל ומים לא-שתה--כי מתאבל, על-מעל הגולה.  {ס}

ע י,ז ויעבירו קול ביהודה וירושלים, לכול בני הגולה--להיקבץ, ירושלים.  ע י,ח וכול אשר לא-יבוא לשלושת הימים, כעצת השרים והזקנים--יוחרם, כל-רכושו; והוא ייבדל, מקהל הגולה.  {ס}

ע י,ט וייקבצו כל-אנשי-יהודה ובנימין ירושלים לשלושת הימים, הוא חודש התשיעי--בעשרים בחודש; ויישבו כל-העם, ברחוב בית האלוהים, מרעידים על-הדבר, ומהגשמים.  {פ}

ע י,י ויקם עזרא הכוהן, ויאמר אליהם, אתם מעלתם, ותושיבו נשים נוכרייות--להוסיף, על-אשמת ישראל.  ע י,יא ועתה, תנו תודה ליהוה אלוהי-אבותיכם--ועשו רצונו; והיבדלו מעמי הארץ, ומן-הנשים הנוכרייות.  ע י,יב ויענו כל-הקהל ויאמרו, קול גדול:  כן כדברך עלינו, לעשות.  ע י,יג אבל העם רב והעת גשמים, ואין כוח לעמוד בחוץ; והמלאכה, לא-ליום אחד ולא לשניים--כי-הרבינו לפשוע, בדבר הזה.  ע י,יד יעמדו-נא שרינו לכל-הקהל וכול אשר בערינו, ההושיב נשים נוכרייות יבוא לעיתים מזומנים, ועימהם זקני-עיר ועיר, ושופטיה:  עד להשיב חרון אף-אלוהינו, ממנו--עד, לדבר הזה.  {פ}

ע י,טו אך יונתן בן-עשהאל ויחזיה בן-תקווה, עמדו על-זאת; ומשולם ושבתיי הלוי, עזרום.  ע י,טז ויעשו-כן, בני הגולה, וייבדלו עזרא הכוהן אנשים ראשי האבות לבית אבותם, וכולם בשמות; ויישבו, ביום אחד לחודש העשירי, לדריווש, הדבר.  ע י,יז ויכלו בכול--אנשים, ההושיבו נשים נוכרייות:  עד יום אחד, לחודש הראשון.  {פ}

ע י,יח ויימצא מבני הכוהנים, אשר הושיבו נשים נוכרייות:  מבני ישוע בן-יוצדק, ואחיו--מעשיה ואליעזר, ויריב וגדליה.  ע י,יט וייתנו ידם, להוציא נשיהם; ואשמים איל-צאן, על-אשמתם.  {ס}  ע י,כ ומבני אימר, חנני וזבדיה.  {ס}  ע י,כא ומבני, חרים--מעשיה ואלייה ושמעיה, ויחיאל ועוזייה.  ע י,כב ומבני, פשחור--אליועיניי מעשיה ישמעאל נתנאל, יוזבד ואלעשה.  {ס}  ע י,כג ומן-הלויים--יוזבד ושמעי, וקליה הוא קליטא, פתחיה יהודה, ואליעזר.  {ס}  ע י,כד ומן-המשוררים, אלישיב; ומן-השוערים, שלום וטלם ואורי.  {ס}  ע י,כה ומישראל--מבני פרעוש רמיה וייזייה ומלכייה, ומיימין ואלעזר, ומלכייה, ובניה.  {ס}  ע י,כו ומבני, עילם--מתניה זכריה ויחיאל ועבדי, וירמות ואלייה.  {ס}  ע י,כז ומבני, זתוא--אליועיניי אלישיב מתניה וירמות, וזבד ועזיזא.  {ס}  ע י,כח ומבני, ביביי--יהוחנן חנניה, זביי עתליי.  {ס}  ע י,כט ומבני, בני--משולם מלוך ועדיה, ישוב ושאל ורמות.  {ס}  ע י,ל ומבני פחת מואב, עדנא וכלל, בניה מעשיה מתניה בצלאל, ובינוי ומנשה.  {ס}  ע י,לא ובני, חרים--אליעזר יישייה מלכייה, שמעיה שמעון.  ע י,לב בנימין מלוך, שמריה.  {ס}  ע י,לג מבני, חשום--מתניי מתתה זבד אליפלט, ירמיי מנשה שמעי.  {ס}  ע י,לד מבני בני, מעדיי עמרם ואואל.  {ס}  ע י,לה בניה בדיה, כלוהו.  ע י,לו וניה מרמות, אלישיב.  ע י,לז מתניה מתניי, ויעשיי.  ע י,לח ובני ובינוי, שמעי.  ע י,לט ושלמיה ונתן, ועדיה.  ע י,מ מכנדביי ששיי, שריי.  ע י,מא עזראל ושלמיהו, שמריה.  ע י,מב שלום אמריה, יוסף.  {ס}  ע י,מג מבני, נבו--יעיאל מתיתיה זבד זבינא, ידיי ויואל בניה.  ע י,מד כל-אלה, נשאו נשים נוכרייות; ויש מהם נשים, וישימו בנים.  {פ}

נ א,א דברי נחמיה, בן-חכליה:  ויהי בחודש-כסליו שנת עשרים, ואני הייתי בשושן הבירה.  נ א,ב ויבוא חנני אחד מאחיי, הוא ואנשים--מיהודה; ואשאלם על-היהודים הפליטה, אשר-נשארו מן-השבי--ועל-ירושלים.  נ א,ג ויאמרו, לי--הנשארים אשר-נשארו מן-השבי שם במדינה, ברעה גדולה ובחרפה; וחומת ירושלים מפורצת, ושעריה ניצתו באש.  נ א,ד ויהי כשומעי את-הדברים האלה, ישבתי ואבכה, ואתאבלה, ימים; ואהי צם ומתפלל, לפני אלוהי השמיים.  נ א,ה ואומר, אנא יהוה אלוהי השמיים--האל הגדול, והנורא:  שומר הברית וחסד, לאוהביו ולשומרי מצוותיו.  נ א,ו תהי נא אוזנך-קשבת ועיניך פתוחות לשמוע אל-תפילת עבדך אשר אנוכי מתפלל לפניך היום, יומם ולילה--על-בני ישראל, עבדיך; ומתוודה, על-חטאות בני-ישראל אשר חטאנו לך, ואני ובית-אבי, חטאנו.  נ א,ז חבול, חבלנו לך; ולא-שמרנו את-המצוות, ואת-החוקים ואת-המשפטים, אשר ציווית, את-משה עבדך.  נ א,ח זכור-נא, את-הדבר, אשר ציווית את-משה עבדך, לאמור:  אתם תמעלו--אני, אפיץ אתכם בעמים.  נ א,ט ושבתם אליי--ושמרתם מצוותיי, ועשיתם אותם:  אם-יהיה נידחכם בקצה השמיים, משם אקבצם, והביאותים אל-המקום, אשר בחרתי לשכן את-שמי שם.  נ א,י והם עבדיך, ועמך--אשר פדית בכוחך הגדול, ובידך החזקה.  נ א,יא אנא אדוניי, תהי נא אוזנך-קשבת אל-תפילת עבדך ואל-תפילת עבדיך החפצים ליראה את-שמך, והצליחה-נא לעבדך היום, ותנהו לרחמים לפני האיש הזה; ואני הייתי משקה, למלך.  {פ}

נ ב,א ויהי בחודש ניסן, שנת עשרים לארתחשסתא המלך--יין לפניו; ואשא את-היין ואתנה למלך, ולא-הייתי רע לפניו.  נ ב,ב ויאמר לי המלך מדוע פניך רעים, ואתה אינך חולה--אין זה, כי-אם רוע לב; ואירא, הרבה מאוד.  נ ב,ג ואומר למלך, המלך לעולם יחיה; מדוע לא-יירעו פניי, אשר העיר בית-קברות אבותיי חרבה, ושעריה, אוכלו באש.  {ס}

נ ב,ד ויאמר לי המלך, על-מה-זה אתה מבקש; ואתפלל, אל-אלוהי השמיים.  נ ב,ה ואומר למלך--אם-על-המלך טוב, ואם-ייטב עבדך לפניך:  אשר תשלחני אל-יהודה, אל-עיר קברות אבותיי--ואבננה.  נ ב,ו ויאמר לי המלך והשגל יושבת אצלו, עד-מתיי יהיה מהלכך--ומתיי תשוב; וייטב לפני-המלך וישלחני, ואתנה לו זמן.  נ ב,ז ואומר, למלך--אם-על-המלך טוב, איגרות ייתנו-לי על-פחוות עבר הנהר:  אשר, יעבירוני, עד אשר-אבוא, אל-יהודה.  נ ב,ח ואיגרת אל-אסף שומר הפרדס אשר למלך, אשר ייתן-לי עצים לקרות את-שערי הבירה אשר-לבית ולחומת העיר, ולבית, אשר-אבוא אליו; וייתן-לי המלך, כיד-אלוהיי הטובה עליי.  נ ב,ט ואבוא, אל-פחוות עבר הנהר, ואתנה להם, את איגרות המלך; וישלח עימי המלך, שרי חיל ופרשים.  {פ}

נ ב,י וישמע סנבלט החורוני, וטובייה העבד העמוני, ויירע להם, רעה גדולה:  אשר-בא אדם, לבקש טובה לבני ישראל.  נ ב,יא ואבוא, אל-ירושלים; ואהי-שם, ימים שלושה.  נ ב,יב ואקום לילה, אני ואנשים מעט עימי, ולא-הגדתי לאדם, מה אלוהיי נתן אל-ליבי לעשות לירושלים; ובהמה, אין עימי, כי אם-הבהמה, אשר אני רוכב בה.  נ ב,יג ואצאה בשער-הגיא לילה, ואל-פני עין התנין, ואל-שער, האשפות; ואהי שובר בחומות ירושלים, אשר-הם פרוצים, ושעריה, אוכלו באש.  נ ב,יד ואעבור אל-שער העין, ואל-בריכת המלך; ואין-מקום לבהמה, לעבור תחתיי.  נ ב,טו ואהי עולה בנחל לילה, ואהי שובר בחומה; ואשוב, ואבוא בשער הגיא--ואשוב.  נ ב,טז והסגנים, לא ידעו אנה הלכתי, ומה, אני עושה; וליהודים ולכוהנים ולחורים ולסגנים, וליתר עושי המלאכה--עד-כן, לא הגדתי.  נ ב,יז ואומר אליהם, אתם רואים הרעה אשר אנחנו בה, אשר ירושלים חרבה, ושעריה ניצתו באש:  לכו, ונבנה את-חומת ירושלים, ולא-נהיה עוד, חרפה.  נ ב,יח ואגיד להם את-יד אלוהיי, אשר-היא טובה עליי, ואף-דברי המלך, אשר אמר-לי; ויאמרו נקום ובנינו, ויחזקו ידיהם לטובה.  {פ}

נ ב,יט וישמע סנבלט החורוני וטובייה העבד העמוני, וגשם הערבי, וילעיגו לנו, ויבזו עלינו; ויאמרו, מה-הדבר הזה אשר אתם עושים--העל המלך, אתם מורדים.  נ ב,כ ואשיב אותם דבר, ואומר להם אלוהי השמיים הוא יצליח לנו, ואנחנו עבדיו, נקום ובנינו; ולכם, אין-חלק וצדקה וזיכרון--בירושלים.  נ ג,א ויקם אלישיב הכוהן הגדול ואחיו הכוהנים, ויבנו את-שער הצאן--המה קידשוהו, ויעמידו דלתותיו; ועד-מגדל המאה קידשוהו, עד מגדל חננאל.  {ס}  נ ג,ב ועל-ידו בנו, אנשי ירחו;  {ס}  ועל-ידו בנה, זכור בן-אמרי.  {ס}  נ ג,ג ואת שער הדגים, בנו בני הסנאה; המה קירוהו--ויעמידו דלתותיו, מנעוליו ובריחיו.  {ס}  נ ג,ד ועל-ידם החזיק, מרמות בן-אורייה בן-הקוץ,  {ס}  ועל-ידם החזיק, משולם בן-ברכיה בן-משיזבאל;  {ס}  ועל-ידם החזיק, צדוק בן-בענא.  {ס}  נ ג,ה ועל-ידם, החזיקו התקועים; ואדיריהם לא-הביאו צווארם, בעבודת אדוניהם.  {ס}  נ ג,ו ואת שער הישנה החזיקו, יוידע בן-פסח, ומשולם, בן-בסודיה; המה קירוהו--ויעמידו דלתותיו, ומנעוליו ובריחיו.  {ס}  נ ג,ז ועל-ידם החזיק מלטיה הגבעוני, וידון המרונותי, אנשי גבעון, והמצפה--לכיסא, פחת עבר הנהר.  {ס}  נ ג,ח על-ידו החזיק, עוזיאל בן-חרהיה צורפים,  {ס}  ועל-ידו החזיק, חנניה בן-הרקחים; ויעזבו, ירושלים, עד, החומה הרחבה.  {ס}  נ ג,ט ועל-ידם החזיק, רפיה בן-חור, שר, חצי פלך ירושלים.  {ס}  נ ג,י ועל-ידם החזיק ידיה בן-חרומף, ונגד ביתו;  {ס}  ועל-ידו החזיק, חטוש בן-חשבניה.  נ ג,יא מידה שנית, החזיק מלכייה בן-חרים, וחשוב, בן-פחת מואב; ואת, מגדל התנורים.  {ס}  נ ג,יב ועל-ידו החזיק, שלום בן-הלוחש, שר, חצי פלך ירושלים; הוא, ובנותיו.  {ס}  נ ג,יג את שער הגיא החזיק חנון, ויושבי זנוח--המה בנוהו, ויעמידו דלתותיו מנעוליו ובריחיו; ואלף אמה בחומה, עד שער השפות.  נ ג,יד ואת שער האשפות, החזיק מלכייה בן-רכב, שר, פלך בית-הכרם; הוא יבננו--ויעמיד דלתותיו, מנעוליו ובריחיו.  {ס}  נ ג,טו ואת שער העין החזיק שלון בן-כל-חוזה, שר פלך המצפה--הוא יבננו ויטללנו, ויעמיד דלתותיו מנעוליו ובריחיו; ואת חומת בריכת השלח, לגן-המלך, ועד-המעלות, היורדות מעיר דויד.  {ס}  נ ג,טז אחריו החזיק, נחמיה בן-עזבוק, שר, חצי פלך בית-צור--עד-נגד, קברי דויד, ועד-הבריכה העשויה, ועד בית הגיבורים.  {ס}  נ ג,יז אחריו החזיקו הלויים, רחום בן-בני; על-ידו החזיק, חשביה שר-חצי-פלך קעילה--לפלכו.  {ס}  נ ג,יח אחריו החזיקו אחיהם, בוויי בן-חנדד, שר, חצי פלך קעילה.  {ס}  נ ג,יט ויחזק על-ידו עזר בן-ישוע, שר המצפה--מידה שנית:  מנגד, עלות הנשק המקצוע.  {ס}  נ ג,כ אחריו החרה החזיק ברוך בן-זכיי, מידה שנית:  מן-המקצוע--עד-פתח בית אלישיב, הכוהן הגדול.  {ס}  נ ג,כא אחריו החזיק, מרמות בן-אורייה בן-הקוץ--מידה שנית:  מפתח בית אלישיב, ועד-תכלית בית אלישיב.  {ס}  נ ג,כב ואחריו החזיקו הכוהנים, אנשי הכיכר.  נ ג,כג אחריו החזיק בנימין וחשוב, נגד ביתם;  {ס}  אחריו החזיק, עזריה בן-מעשיה בן-ענניה--אצל ביתו.  {ס}  נ ג,כד אחריו החזיק, בינוי בן-חנדד--מידה שנית:  מבית עזריה, עד-המקצוע ועד-הפינה.  נ ג,כה פלל בן-אוזיי, מנגד המקצוע, והמגדל היוצא מבית המלך העליון, אשר לחצר המטרה; אחריו, פדיה בן-פרעוש.  {ס}  נ ג,כו והנתינים--היו יושבים, בעופל:  עד נגד שער המים, למזרח, והמגדל, היוצא.  {ס}  נ ג,כז אחריו החזיקו התקועים, מידה שנית:  מנגד המגדל הגדול, היוצא, ועד, חומת העופל.  נ ג,כח מעל שער הסוסים, החזיקו הכוהנים--איש, לנגד ביתו.  {ס}  נ ג,כט אחריו החזיק צדוק בן-אימר, נגד ביתו;  {ס}  ואחריו החזיק שמעיה בן-שכניה, שומר שער המזרח.  {ס}  נ ג,ל אחריו החזיק חנניה בן-שלמיה, וחנון בן-צלף השישי--מידה שני;  {ס}  אחריו החזיק, משולם בן-ברכיה--נגד, נשכתו.  {ס}  נ ג,לא אחריו החזיק, מלכייה בן-הצורפי--עד-בית הנתינים, והרוכלים:  נגד שער המפקד, ועד עליית הפינה.  נ ג,לב ובין עליית הפינה לשער הצאן, החזיקו הצורפים והרוכלים.  {פ}

נ ג,לג ויהי כאשר שמע סנבלט, כי-אנחנו בונים את-החומה, וייחר לו, ויכעס הרבה; וילעג, על-היהודים.  נ ג,לד ויאמר לפני אחיו, וחיל שומרון, ויאמר, מה היהודים האמיללים עושים; היעזבו להם היזבחו היכלו ביום, היחייו את-האבנים מערימות העפר והמה שרופות.  נ ג,לה וטובייה העמוני, אצלו; ויאמר, גם אשר-הם בונים--אם-יעלה שועל, ופרץ חומת אבניהם.  {פ}

נ ג,לו שמע אלוהינו כי-היינו בוזה, והשב חרפתם אל-ראשם; ותנם לביזה, בארץ שביה.  נ ג,לז ואל-תכס, על-עוונם, וחטאתם, מלפניך אל-תימחה:  כי הכעיסו, לנגד הבונים.  נ ג,לח ונבנה, את-החומה, ותיקשר כל-החומה, עד-חצייה; ויהי לב לעם, לעשות.  {פ}

נ ד,א ויהי כאשר שמע סנבלט וטובייה והערבים והעמונים והאשדודים, כי-עלתה ארוכה לחומות ירושלים--כי-החלו הפרוצים, להיסתם; וייחר להם, מאוד.  נ ד,ב ויקשרו כולם יחדיו, לבוא להילחם בירושלים, ולעשות לו, תועה.  נ ד,ג ונתפלל, אל-אלוהינו; ונעמיד משמר עליהם יומם ולילה, מפניהם.  נ ד,ד ויאמר יהודה, כשל כוח הסבל, והעפר, הרבה; ואנחנו לא נוכל, לבנות בחומה.  נ ד,ה ויאמרו צרינו, לא יידעו ולא יראו, עד אשר-נבוא אל-תוכם, והרגנום; והשבתנו, את-המלאכה.  נ ד,ו ויהי כאשר-באו היהודים, היושבים אצלם; ויאמרו לנו עשר פעמים, מכל-המקומות אשר-תשובו עלינו.  נ ד,ז ואעמיד מתחתיות למקום, מאחרי לחומה--בצחיחים; ואעמיד את-העם למשפחות, עם-חרבותיהם רומחיהם וקשתותיהם.  נ ד,ח וארא ואקום, ואומר אל-החורים ואל-הסגנים ואל-יתר העם--אל-תיראו, מפניהם:  את-אדוניי הגדול והנורא, זכורו, והילחמו על-אחיכם בניכם ובנותיכם, נשיכם ובתיכם.  {פ}

נ ד,ט ויהי כאשר-שמעו אויבינו, כי-נודע לנו, ויפר האלוהים, את-עצתם; ונשב כולנו אל-החומה, איש אל-מלאכתו.  נ ד,י ויהי מן-היום ההוא, חצי נעריי עושים במלאכה, וחציים מחזיקים והרמחים המגינים, והקשתות והשריונים; והשרים--אחרי, כל-בית יהודה.  נ ד,יא הבונים בחומה והנושאים בסבל, עומשים; באחת ידו עושה במלאכה, ואחת מחזקת השלח.  נ ד,יב והבונים--איש חרבו אסורים על-מותניו, ובונים; והתוקע בשופר, אצלי.  נ ד,יג ואומר אל-החורים ואל-הסגנים, ואל-יתר העם--המלאכה הרבה, ורחבה; ואנחנו, נפרדים על-החומה, רחוקים, איש מאחיו.  נ ד,יד במקום, אשר תשמעו את-קול השופר, שמה, תיקבצו אלינו; אלוהינו, יילחם לנו.  נ ד,טו ואנחנו, עושים במלאכה; וחציים, מחזיקים ברמחים, מעלות השחר, עד צאת הכוכבים.  נ ד,טז גם בעת ההיא, אמרתי לעם--איש ונערו, ילינו בתוך ירושלים; והיו-לנו הלילה משמר, והיום מלאכה.  נ ד,יז ואין אני ואחיי ונעריי, ואנשי המשמר אשר אחריי--אין-אנחנו פושטים, בגדינו; איש, שלחו המים.  {ס}

נ ה,א ותהי צעקת העם ונשיהם, גדולה, אל-אחיהם, היהודים.  נ ה,ב ויש אשר אומרים, בנינו ובנותינו אנחנו רבים; ונקחה דגן, ונאכלה ונחיה.  נ ה,ג ויש אשר אומרים, שדותינו וכרמינו ובתינו אנחנו עורבים; ונקחה דגן, ברעב.  נ ה,ד ויש אשר אומרים, לווינו כסף למידת המלך, שדותינו, וכרמינו.  נ ה,ה ועתה, כבשר אחינו בשרנו, כבניהם, בנינו; והנה אנחנו כובשים את-בנינו ואת-בנותינו לעבדים, ויש מבנותינו נכבשות ואין לאל ידנו, ושדותינו וכרמינו, לאחרים.  נ ה,ו וייחר לי, מאוד, כאשר שמעתי את-זעקתם, ואת הדברים האלה.  נ ה,ז ויימלך ליבי עליי, ואריבה את-החורים ואת-הסגנים, ואומרה להם, משא איש-באחיו אתם נושים; ואתן עליהם, קהילה גדולה.  נ ה,ח ואומרה להם, אנחנו קנינו את-אחינו היהודים הנמכרים לגויים כדי בנו, וגם-אתם תמכרו את-אחיכם, ונמכרו-לנו; ויחרישו, ולא מצאו דבר.  {ס}

נ ה,ט ואומר, לא-טוב הדבר אשר-אתם עושים:  הלוא ביראת אלוהינו תלכו, מחרפת הגויים אויבינו.  נ ה,י וגם-אני אחיי ונעריי, נושים בהם כסף ודגן; נעזבה-נא, את-המשא הזה.  נ ה,יא השיבו נא להם כהיום, שדותיהם כרמיהם זיתיהם--ובתיהם; ומאת הכסף והדגן התירוש והיצהר, אשר אתם נושים בהם.  נ ה,יב ויאמרו נשיב, ומהם לא נבקש--כן נעשה, כאשר אתה אומר; ואקרא, את-הכוהנים, ואשביעם, לעשות כדבר הזה.  נ ה,יג גם-חוצני נערתי, ואומרה ככה ינער האלוהים את-כל-האיש אשר לא-יקים את-הדבר הזה מביתו ומיגיעו, וככה יהיה נעור, וריק; ויאמרו כל-הקהל אמן, ויהללו את-יהוה, ויעש העם, כדבר הזה.  נ ה,יד גם מיום אשר-ציווה אותי, להיות פחם בארץ יהודה, משנת עשרים ועד שנת שלושים ושתיים לארתחשסתא המלך, שנים שתים עשרה--אני ואחיי, לחם הפחה לא אכלתי.  נ ה,טו והפחות הראשונים אשר-לפניי הכבידו על-העם, ויקחו מהם בלחם ויין אחר כסף-שקלים ארבעים--גם נעריהם, שלטו על-העם; ואני לא-עשיתי כן, מפני יראת אלוהים.  נ ה,טז וגם במלאכת החומה הזאת, החזקתי, ושדה, לא קנינו; וכל-נעריי--קבוצים שם, על-המלאכה.  נ ה,יז והיהודים והסגנים מאה וחמישים איש, והבאים אלינו מן-הגויים אשר-סביבותינו--על-שולחני.  נ ה,יח ואשר היה נעשה ליום אחד, שור אחד צאן שש-ברורות וציפורים נעשו-לי, ובין עשרת ימים בכל-יין, להרבה; ועם-זה, לחם הפחה לא ביקשתי--כי-כבדה העבודה, על-העם הזה.  נ ה,יט זוכרה-לי אלוהיי, לטובה--כול אשר-עשיתי, על-העם הזה.  {פ}

נ ו,א ויהי כאשר נשמע לסנבלט וטובייה ולגשם הערבי וליתר אויבינו, כי בניתי את-החומה, ולא-נותר בה, פרץ--גם עד-העת ההיא, דלתות לא-העמדתי בשערים.  נ ו,ב וישלח סנבלט וגשם אליי לאמור, לכה וניוועדה יחדיו בכפירים בבקעת אונו; והמה, חושבים, לעשות לי, רעה.  נ ו,ג ואשלחה עליהם מלאכים, לאמור--מלאכה גדולה אני עושה, ולא אוכל לרדת; למה תשבת המלאכה כאשר ארפהא, וירדתי אליכם.  נ ו,ד וישלחו אליי כדבר הזה, ארבע פעמים; ואשיב אותם, כדבר הזה.  {ס}

נ ו,ה וישלח אליי סנבלט כדבר הזה, פעם חמישית--את-נערו; ואיגרת פתוחה, בידו.  נ ו,ו כתוב בה, בגויים נשמע וגשמו אומר, אתה והיהודים חושבים למרוד, על-כן אתה בונה החומה; ואתה, הווה להם למלך--כדברים, האלה.  נ ו,ז וגם-נביאים העמדת לקרוא עליך בירושלים לאמור, מלך ביהודה, ועתה יישמע למלך, כדברים האלה; ועתה לכה, וניוועצה יחדיו.  {ס}

נ ו,ח ואשלחה אליו, לאמור--לא נהיה כדברים האלה, אשר אתה אומר:  כי מליבך, אתה בודם.  נ ו,ט כי כולם, מייראים אותנו לאמור, ירפו ידיהם מן-המלאכה, ולא תיעשה; ועתה, חזק את-ידיי.  נ ו,י ואני-באתי, בית שמעיה בן-דליה בן-מהיטבאל--והוא עצור; ויאמר ניוועד אל-בית האלוהים אל-תוך ההיכל, ונסגרה דלתות ההיכל--כי באים להורגך, ולילה באים להורגך.  נ ו,יא ואומרה, האיש כמוני יברח, ומי כמוני אשר-יבוא אל-ההיכל, וחי; לא, אבוא.  נ ו,יב ואכירה, והנה לא-אלוהים שלחו:  כי הנבואה דיבר עליי, וטובייה וסנבלט שכרו.  נ ו,יג למען שכור הוא, למען-אירא ואעשה-כן וחטאתי; והיה להם לשם רע, למען יחרפוני.  {פ}

נ ו,יד זוכרה אלוהיי לטובייה ולסנבלט, כמעשיו אלה; וגם לנועדיה הנביאה וליתר הנביאים, אשר היו מייראים אותי.  נ ו,טו ותשלם, החומה, בעשרים וחמישה, לאלול--לחמישים ושניים, יום.  {פ}

נ ו,טז ויהי, כאשר שמעו כל-אויבינו, וייראו כל-הגויים אשר סביבותינו, וייפלו מאוד בעיניהם; ויידעו--כי מאת אלוהינו, נעשתה המלאכה הזאת.  נ ו,יז גם בימים ההם, מרבים חורי יהודה איגרותיהם, הולכות, על-טובייה; ואשר לטובייה, באות אליהם.  נ ו,יח כי-רבים ביהודה, בעלי שבועה לו--כי-חתן הוא, לשכניה בן-ארח; ויהוחנן בנו--לקח, את-בת-משולם בן ברכיה.  נ ו,יט גם טובותיו, היו אומרים לפניי, ודבריי, היו מוציאים לו; איגרות שלח טובייה, לייראני.  נ ז,א ויהי, כאשר נבנתה החומה, ואעמיד, הדלתות; וייפקדו השוערים והמשוררים, והלויים.  נ ז,ב ואצווה את-חנני אחי, ואת-חנניה שר הבירה--על-ירושלים:  כי-הוא כאיש אמת, וירא את-האלוהים מרבים.  נ ז,ג ואומר להם, לא ייפתחו שערי ירושלים עד-חום השמש, ועד הם עומדים יגיפו הדלתות, ואחוזו; והעמד, משמרות יושבי ירושלים--איש במשמרו, ואיש נגד ביתו.  נ ז,ד והעיר רחבת ידיים, וגדולה, והעם מעט, בתוכה; ואין בתים, בנויים.  נ ז,ה וייתן אלוהיי אל-ליבי, ואקבצה את-החורים ואת-הסגנים ואת-העם להתייחש; ואמצא, ספר היחש העולים בראשונה, ואמצא, כתוב בו.  {פ}

נ ז,ו אלה בני המדינה, העולים משבי הגולה, אשר הגלה, נבוכדנאצר מלך בבל; וישובו לירושלים וליהודה, איש לעירו.  נ ז,ז הבאים עם-זרובבל, ישוע נחמיה עזריה רעמיה נחמני מורדכיי בלשן מספרת בגוויי--נחום בענה:  מספר, אנשי עם ישראל.  {ס}  נ ז,ח בני פרעוש--אלפיים, מאה ושבעים ושניים.  {ס}  נ ז,ט בני שפטיה, שלוש מאות שבעים ושניים.  {ס}  נ ז,י בני ארח, שש מאות חמישים ושניים.  {ס}  נ ז,יא בני-פחת מואב לבני ישוע, ויואב--אלפיים, ושמונה מאות שמונה עשר.  {ס}  נ ז,יב בני עילם--אלף, מאתיים חמישים וארבעה.  {ס}  נ ז,יג בני זתוא, שמונה מאות ארבעים וחמישה.  {ס}  נ ז,יד בני זכיי, שבע מאות ושישים.  {ס}  נ ז,טו בני בינוי, שש מאות ארבעים ושמונה.  {ס}  נ ז,טז בני ביביי, שש מאות עשרים ושמונה.  {ס}  נ ז,יז בני עזגד--אלפיים, שלוש מאות עשרים ושניים.  {ס}  נ ז,יח בני, אדוניקם--שש מאות, שישים ושבעה.  {ס}  נ ז,יט בני בגוויי, אלפיים שישים ושבעה.  {ס}  נ ז,כ בני עדין, שש מאות חמישים וחמישה.  {ס}  נ ז,כא בני-אטר לחזקייה, תשעים ושמונה.  {ס}  נ ז,כב בני חשום, שלוש מאות עשרים ושמונה.  {ס}  נ ז,כג בני ביציי, שלוש מאות עשרים וארבעה.  {ס}  נ ז,כד בני חריף, מאה שנים עשר.  {ס}  נ ז,כה בני גבעון, תשעים וחמישה.  {ס}  נ ז,כו אנשי בית-לחם ונטופה, מאה שמונים ושמונה.  {ס}  נ ז,כז אנשי ענתות, מאה עשרים ושמונה.  {ס}  נ ז,כח אנשי בית-עזמוות, ארבעים ושניים.  {ס}  נ ז,כט אנשי קרית יערים כפירה ובארות, שבע מאות ארבעים ושלושה.  {ס}  נ ז,ל אנשי הרמה וגבע, שש מאות עשרים ואחד.  {ס}  נ ז,לא אנשי מכמס, מאה ועשרים ושניים.  {ס}  נ ז,לב אנשי בית-אל והעיי, מאה עשרים ושלושה.  {ס}  נ ז,לג אנשי נבו אחר, חמישים ושניים.  {ס}  נ ז,לד בני, עילם אחר--אלף, מאתיים חמישים וארבעה.  {ס}  נ ז,לה בני חרים, שלוש מאות ועשרים.  {ס}  נ ז,לו בני ירחו, שלוש מאות ארבעים וחמישה.  {ס}  נ ז,לז בני-לוד חדיד ואונו, שבע מאות ועשרים ואחד.  {ס}  נ ז,לח בני סנאה--שלושת אלפים, תשע מאות ושלושים.  {פ}

נ ז,לט הכוהנים:  בני ידעיה לבית ישוע, תשע מאות שבעים ושלושה.  {ס}  נ ז,מ בני אימר, אלף חמישים ושניים.  {ס}  נ ז,מא בני פשחור--אלף, מאתיים ארבעים ושבעה.  {ס}  נ ז,מב בני חרים, אלף שבעה עשר.  {פ}

נ ז,מג הלויים:  בני-ישוע לקדמיאל לבני להודווה, שבעים וארבעה.  {ס}  נ ז,מד המשוררים--בני אסף, מאה ארבעים ושמונה.  {ס}  נ ז,מה השוערים, בני-שלום בני-אטר בני-טלמון בני-עקוב, בני חטיטא, בני שוביי--מאה, שלושים ושמונה.  {ס}  נ ז,מו הנתינים:  בני-ציחא בני-חשופא, בני טבעות.  נ ז,מז בני-קירוס בני-סיעא, בני פדון.  נ ז,מח בני-לבנה בני-חגבא, בני שלמיי.  נ ז,מט בני-חנן בני-גידל, בני-גחר.  נ ז,נ בני-ראיה בני-רצין, בני נקודא.  נ ז,נא בני-גזם בני-עוזא, בני פסח.  נ ז,נב בני-ביסיי בני-מעונים, בני נפישסים.  נ ז,נג בני-בקבוק בני-חקופא, בני חרחור.  {ס}  נ ז,נד בני-בצלית בני-מחידא, בני חרשא.  נ ז,נה בני-  {ר}
ברקוס  {ס}  בני-סיסרא,  {ס}  בני-תמח.  {ס}  נ ז,נו בני  {ר}
נציח,  {ס}  בני חטיפא.  {ס}  נ ז,נז בני, עבדי שלמה:  {ס}  בני-  {ר}
סוטיי  {ס}  בני-סופרת,  {ס}  בני פרידא.  {ס}  נ ז,נח בני-  {ר}
יעלא  {ס}  בני-דרקון,  {ס}  בני גידל.  {ס}  נ ז,נט בני  {ר}
שפטיה  {ס}  בני-חטיל,  {ס}  בני פוכרת הצביים--  {ס}  בני  {ר}
אמון.  נ ז,ס כל-הנתינים--ובני, עבדי שלמה:  שלוש מאות, תשעים ושניים.  {פ}

נ ז,סא ואלה, העולים מתל מלח תל חרשא, כרוב אדון, ואימר; ולא יכלו, להגיד בית-אבותם וזרעם--אם מישראל, הם.  נ ז,סב בני-דליה בני-טובייה, בני נקודא--שש מאות, וארבעים ושניים.  {ס}

נ ז,סג ומן-הכוהנים, בני חוביה בני הקוץ:  בני ברזלי, אשר לקח מבנות ברזלי הגלעדי אישה, וייקרא, על-שמם.  נ ז,סד אלה, ביקשו כתבם המתייחשים--ולא נמצא; ויגואלו, מן-הכהונה.  נ ז,סה ויאמר התרשתא להם, אשר לא-יאכלו מקודש הקודשים--עד עמוד הכוהן, לאורים ותומים.  נ ז,סו כל-הקהל, כאחד--ארבע ריבוא, אלפיים שלוש-מאות ושישים.  נ ז,סז מלבד עבדיהם ואמהותיהם, אלה--שבעת אלפים, שלוש מאות שלושים ושבעה; ולהם, משוררים ומשוררות--מאתיים, וארבעים וחמישה.  {ס}

נ ז,סח גמלים, ארבע מאות שלושים וחמישה;  {ס}  חמורים--ששת אלפים, שבע מאות ועשרים.  נ ז,סט ומקצת ראשי האבות, נתנו למלאכה--התרשתא נתן לאוצר, זהב דרכמונים אלף מזרקות חמישים, כותנות כוהנים, שלושים וחמש מאות.  נ ז,ע ומראשי האבות, נתנו לאוצר המלאכה--זהב, דרכמונים שתי ריבות; וכסף, מנים אלפיים ומאתיים.  נ ז,עא ואשר נתנו, שארית העם--זהב דרכמונים שתי ריבוא, וכסף מנים אלפיים; וכותנות כוהנים, שישים ושבעה.  {פ}

נ ז,עב ויישבו הכוהנים והלויים והשוערים והמשוררים ומן-העם והנתינים, וכל-ישראל--בעריהם; וייגע החודש השביעי, ובני ישראל בעריהם.  נ ח,א וייאספו כל-העם, כאיש אחד, אל-הרחוב, אשר לפני שער-המים; ויאמרו, לעזרא הסופר--להביא את-ספר תורת משה, אשר-ציווה יהוה את-ישראל.  נ ח,ב ויביא עזרא הכוהן את-התורה לפני הקהל, מאיש ועד-אישה, וכול, מבין לשמוע--ביום אחד, לחודש השביעי.  נ ח,ג ויקרא-בו לפני הרחוב אשר לפני שער-המים, מן-האור עד-מחצית היום--נגד האנשים והנשים, והמבינים; ואוזני כל-העם, אל-ספר התורה.  נ ח,ד ויעמוד עזרא הסופר, על-מגדל-עץ אשר עשו לדבר, ויעמוד אצלו מתיתיה ושמע ועניה ואורייה וחלקייה ומעשיה, על-ימינו; ומשמאלו, פדיה ומישאל ומלכייה וחשום וחשבדנה--זכריה משולם.  {פ}

נ ח,ה ויפתח עזרא הספר לעיני כל-העם, כי-מעל כל-העם היה; וכפתחו, עמדו כל-העם.  נ ח,ו ויברך עזרא, את-יהוה האלוהים הגדול; ויענו כל-העם אמן אמן, במועל ידיהם, וייקדו וישתחוו ליהוה, אפיים ארצה.  נ ח,ז וישוע ובני ושרביה ימין עקוב שבתיי הודייה מעשיה קליטא עזריה יוזבד חנן פלאיה, והלויים--מבינים את-העם, לתורה; והעם, על-עומדם.  נ ח,ח ויקראו בספר בתורת האלוהים, מפורש; ושום שכל, ויבינו במקרא.  {ס}

נ ח,ט ויאמר נחמיה הוא התרשתא ועזרא הכוהן הסופר והלויים המבינים את-העם לכל-העם, היום קדוש-הוא ליהוה אלוהיכם--אל-תתאבלו, ואל-תבכו:  כי בוכים כל-העם, כשומעם את-דברי התורה.  נ ח,י ויאמר להם לכו אכלו משמנים ושתו ממתקים, ושלחו מנות לאין נכון לו--כי-קדוש היום, לאדונינו; ואל-תיעצבו, כי-חדוות יהוה היא מעוזכם.  נ ח,יא והלויים מחשים לכל-העם, לאמור הסו--כי היום, קדוש; ואל-תיעצבו.  נ ח,יב וילכו כל-העם לאכול ולשתות, ולשלח מנות, ולעשות, שמחה גדולה:  כי הבינו בדברים, אשר הודיעו להם.  {ס}

נ ח,יג וביום השני נאספו ראשי האבות לכל-העם, הכוהנים והלויים, אל-עזרא, הסופר--ולהשכיל, אל-דברי התורה.  נ ח,יד וימצאו, כתוב בתורה:  אשר ציווה יהוה ביד-משה, אשר יישבו בני-ישראל בסוכות בחג בחודש השביעי.  נ ח,טו ואשר ישמיעו, ויעבירו קול בכל-עריהם ובירושלים לאמור--צאו ההר והביאו עלי-זית ועלי-עץ שמן, ועלי הדס ועלי תמרים ועלי עץ עבות:  לעשות סוכות, ככתוב.  {פ}

נ ח,טז וייצאו העם, ויביאו, ויעשו להם סוכות איש על-גגו ובחצרותיהם, ובחצרות בית האלוהים--וברחוב שער המים, וברחוב שער אפריים.  נ ח,יז ויעשו כל-הקהל השבים מן-השבי סוכות, ויישבו בסוכות--כי לא-עשו מימי ישוע בן-נון כן בני ישראל, עד היום ההוא; ותהי שמחה, גדולה מאוד.  נ ח,יח ויקרא בספר תורת האלוהים, יום ביום--מן-היום הראשון, עד היום האחרון; ויעשו-חג שבעת ימים, וביום השמיני עצרת כמשפט.  {פ}

נ ט,א וביום עשרים וארבעה לחודש הזה, נאספו בני-ישראל בצום ובשקים, ואדמה, עליהם.  נ ט,ב וייבדלו זרע ישראל, מכול בני נכר; ויעמדו, ויתוודו על-חטאותיהם, ועוונות, אבותיהם.  נ ט,ג ויקומו, על-עומדם, ויקראו בספר תורת יהוה אלוהיהם, רביעית היום; ורביעית מתוודים ומשתחווים, ליהוה אלוהיהם.  {פ}

נ ט,ד ויקם על-מעלה הלויים, ישוע ובני קדמיאל שבניה בוני שרביה--בני כנני; ויזעקו בקול גדול, אל-יהוה אלוהיהם.  נ ט,ה ויאמרו הלויים ישוע וקדמיאל בני חשבניה שרביה הודייה, שבניה פתחיה, קומו ברכו את-יהוה אלוהיכם, מן-העולם עד-העולם; ויברכו שם כבודך, ומרומם על-כל-ברכה ותהילה.  נ ט,ו אתה-הוא יהוה, לבדך--אתה עשית את-השמיים שמי השמיים וכל-צבאם הארץ וכל-אשר עליה הימים וכל-אשר בהם, ואתה מחייה את-כולם; וצבא השמיים, לך משתחווים.  נ ט,ז אתה-הוא, יהוה האלוהים, אשר בחרת באברם, והוצאתו מאור כשדים; ושמת שמו, אברהם.  נ ט,ח ומצאת את-לבבו, נאמן לפניך, וכרות עימו הברית לתת את-ארץ הכנעני החיתי האמורי והפריזי והיבוסי והגרגשי, לתת לזרעו; ותקם, את-דבריך, כי צדיק, אתה.  נ ט,ט ותרא את-עוני אבותינו, במצריים; ואת-זעקתם שמעת, על-ים-סוף.  נ ט,י ותיתן אותות ומופתים בפרעה ובכל-עבדיו, ובכל-עם ארצו--כי ידעת, כי הזידו עליהם; ותעש-לך שם, כהיום הזה.  נ ט,יא והים בקעת לפניהם, ויעברו בתוך-הים ביבשה; ואת-רודפיהם השלכת במצולות, כמו-אבן--במים עזים.  נ ט,יב ובעמוד ענן, הנחיתם יומם; ובעמוד אש, לילה, להאיר להם, את-הדרך אשר ילכו-בה.  נ ט,יג ועל הר-סיניי ירדת, ודבר עימהם משמיים; ותיתן להם משפטים ישרים, ותורות אמת--חוקים ומצוות, טובים.  נ ט,יד ואת-שבת קודשך, הודעת להם; ומצוות וחוקים, ותורה, ציווית להם, ביד משה עבדך.  נ ט,טו ולחם משמיים נתת להם, לרעבם, ומים מסלע הוצאת להם, לצמאם; ותאמר להם, לבוא לרשת את-הארץ, אשר-נשאת את-ידך, לתת להם.  נ ט,טז והם ואבותינו, הזידו; ויקשו, את-עורפם, ולא שמעו, אל-מצוותיך.  נ ט,יז וימאנו לשמוע, ולא-זכרו נפלאותיך אשר עשית עימהם, ויקשו את-עורפם, וייתנו-ראש לשוב לעבדותם במריים; ואתה אלוה סליחות חנון ורחום, ארך-אפיים ורב-חסד--ולא עזבתם.  נ ט,יח אף, כי-עשו להם עגל מסכה, ויאמרו, זה אלוהיך אשר העלך ממצריים; ויעשו, נאצות גדולות.  נ ט,יט ואתה ברחמיך הרבים, לא עזבתם במדבר; את-עמוד הענן לא-סר מעליהם ביומם, להנחותם בהדרך, ואת-עמוד האש בלילה להאיר להם, ואת-הדרך אשר ילכו-בה.  נ ט,כ ורוחך, הטובה, נתת, להשכילם; ומנך לא-מנעת מפיהם, ומים נתת להם לצמאם.  נ ט,כא וארבעים שנה כילכלתם במדבר, לא חסרו; שלמותיהם לא בלו, ורגליהם לא בצקו.  נ ט,כב ותיתן להם ממלכות ועממים, ותחלקם לפיאה; ויירשו את-ארץ סיחון, ואת-ארץ מלך חשבון, ואת-ארץ, עוג מלך-הבשן.  נ ט,כג ובניהם הרבית, ככוכבי השמיים; ותביאם, אל-הארץ, אשר-אמרת לאבותיהם, לבוא לרשת.  נ ט,כד ויבואו הבנים, ויירשו את-הארץ, ותכנע לפניהם את-יושבי הארץ הכנענים, ותיתנם בידם; ואת-מלכיהם ואת-עממי הארץ, לעשות בהם כרצונם.  נ ט,כה וילכדו ערים בצורות, ואדמה שמנה, ויירשו בתים מלאים-כל-טוב בורות חצובים כרמים וזיתים ועץ מאכל, לרוב; ויאכלו וישבעו וישמינו, ויתעדנו בטובך הגדול.  נ ט,כו וימרו וימרדו בך, וישליכו את-תורתך אחרי גוום, ואת-נביאיך הרגו, אשר-העידו בם להשיבם אליך; ויעשו, נאצות גדולות.  נ ט,כז ותיתנם ביד צריהם, ויצרו להם; ובעת צרתם, יצעקו אליך, ואתה משמיים תשמע, וכרחמיך הרבים תיתן להם מושיעים ויושיעום מיד צריהם.  נ ט,כח וכנוח להם--ישובו, לעשות רע לפניך; ותעזבם ביד אויביהם, וירדו בהם, וישובו ויזעקוך, ואתה משמיים תשמע ותצילם כרחמיך רבות עיתים.  נ ט,כט ותעד בהם להשיבם אל-תורתך, והמה הזידו ולא-שמעו למצוותיך ובמשפטיך חטאו-בם, אשר-יעשה אדם, וחיה בהם; וייתנו כתף סוררת, ועורפם הקשו ולא שמעו.  נ ט,ל ותמשוך עליהם שנים רבות, ותעד בם ברוחך ביד-נביאיך ולא האזינו; ותיתנם, ביד עמי הארצות.  נ ט,לא וברחמיך הרבים לא-עשיתם כלה, ולא עזבתם:  כי אל-חנון ורחום, אתה.  נ ט,לב ועתה אלוהינו האל הגדול הגיבור והנורא, שומר הברית והחסד--אל-ימעט לפניך את כל-התלאה אשר-מצאתנו למלכינו לשרינו ולכוהנינו ולנביאינו ולאבותינו, ולכל-עמך:  מימי מלכי אשור, עד היום הזה.  נ ט,לג ואתה צדיק, על כל-הבא עלינו:  כי-אמת עשית, ואנחנו הרשענו.  נ ט,לד ואת-מלכינו שרינו כוהנינו ואבותינו, לא עשו תורתך; ולא הקשיבו, אל-מצוותיך, ולעדוותיך, אשר העידות בהם.  נ ט,לה והם במלכותם ובטובך הרב אשר-נתת להם, ובארץ הרחבה והשמנה אשר-נתת לפניהם--לא עבדוך; ולא-שבו, ממעלליהם הרעים.  נ ט,לו הנה אנחנו היום, עבדים; והארץ אשר-נתת לאבותינו, לאכול את-פרייה ואת-טובה--הנה אנחנו עבדים, עליה.  נ ט,לז ותבואתה מרבה, למלכים אשר-נתת עלינו--בחטאותינו; ועל גווייותינו מושלים ובבהמתנו, כרצונם, ובצרה גדולה, אנחנו.  {פ}

נ י,א ובכל-זאת, אנחנו כורתים אמנה וכותבים; ועל, החתום, שרינו לויינו, כוהנינו.  נ י,ב ועל, החתומים:  נחמיה התרשתא בן-חכליה, וצדקייה.  נ י,ג שריה עזריה, ירמיה.  נ י,ד פשחור אמריה, מלכייה.  נ י,ה חטוש שבניה, מלוך.  נ י,ו חרים מרמות, עובדיה.  נ י,ז דנייאל גינתון, ברוך.  נ י,ח משולם אבייה, מיימין.  נ י,ט מעזיה בלגיי, שמעיה; אלה, הכוהנים.  {ס}

נ י,י והלויים:  וישוע, בן-אזניה, בינוי, מבני חנדד קדמיאל.  נ י,יא ואחיהם--שבניה הודייה קליטא, פלאיה חנן.  נ י,יב מיכא רחוב, חשביה.  נ י,יג זכור שרביה, שבניה.  נ י,יד הודייה בני, בנינו.  {ס}

נ י,טו ראשי, העם:  פרעוש פחת מואב, עילם זתוא בני.  נ י,טז בוני עזגד, ביביי.  נ י,יז אדונייה בגוויי, עדין.  נ י,יח אטר חזקייה, עזור.  נ י,יט הודייה חשום, ביציי.  נ י,כ חריף ענתות, ניביי.  נ י,כא מגפיעש משולם, חזיר.  נ י,כב משיזבאל צדוק, ידוע.  נ י,כג פלטיה חנן, עניה.  נ י,כד הושע חנניה, חשוב.  נ י,כה הלוחש פלחא, שובק.  נ י,כו רחום חשבנה, מעשיה.  נ י,כז ואחייה חנן, ענן.  נ י,כח מלוך חרים, בענה.  נ י,כט ושאר העם הכוהנים הלויים השוערים המשוררים הנתינים, וכל-הנבדל מעמי הארצות אל-תורת האלוהים, נשיהם, בניהם ובנותיהם:  כול, יודע מבין.  נ י,ל מחזיקים על-אחיהם, אדיריהם, ובאים באלה ובשבועה ללכת בתורת האלוהים, אשר ניתנה ביד משה עבד-האלוהים; ולשמור ולעשות, את-כל-מצוות יהוה אדונינו, ומשפטיו, וחוקיו.  נ י,לא ואשר לא-ניתן בנותינו, לעמי הארץ; ואת-בנותיהם, לא ניקח לבנינו.  נ י,לב ועמי הארץ המביאים את-המקחות וכל-שבר ביום השבת, למכור--לא-ניקח מהם בשבת, וביום קודש; וניטוש את-השנה השביעית, ומשא כל-יד.  נ י,לג והעמדנו עלינו מצוות, לתת עלינו שלישית השקל בשנה, לעבודת, בית אלוהינו.  נ י,לד ללחם המערכת ומנחת התמיד ולעולת התמיד השבתות החודשים למועדים, ולקודשים ולחטאות--לכפר, על-ישראל; וכול, מלאכת בית-אלוהינו.  {ס}

נ י,לה והגורלות הפלנו על-קורבן העצים, הכוהנים הלויים והעם--להביא לבית אלוהינו לבית-אבותינו לעיתים מזומנים, שנה בשנה:  לבער, על-מזבח יהוה אלוהינו, ככתוב, בתורה.  נ י,לו ולהביא את-ביכורי אדמתנו, וביכורי כל-פרי כל-עץ--שנה בשנה:  לבית, יהוה.  נ י,לז ואת-בכורות בנינו ובהמתנו, ככתוב בתורה; ואת-בכורי בקרינו וצאננו, להביא לבית אלוהינו, לכוהנים, המשרתים בבית אלוהינו.  נ י,לח ואת-ראשית עריסותינו ותרומותינו ופרי כל-עץ תירוש ויצהר, נביא לכוהנים אל-לשכות בית-אלוהינו, ומעשר אדמתנו, ללויים; והם, הלויים, המעשרים, בכול ערי עבודתנו.  נ י,לט והיה הכוהן בן-אהרון עם-הלויים, בעשר הלויים; והלויים יעלו את-מעשר המעשר, לבית אלוהינו, אל-הלשכות, לבית האוצר.  נ י,מ כי אל-הלשכות יביאו בני-ישראל ובני הלוי, את-תרומת הדגן התירוש והיצהר, ושם כלי המקדש, והכוהנים המשרתים והשוערים והמשוררים; ולא נעזוב, את-בית אלוהינו.  נ יא,א ויישבו שרי-העם, בירושלים; ושאר העם הפילו גורלות להביא אחד מן-העשרה, לשבת בירושלים עיר הקודש, ותשע הידות, בערים.  נ יא,ב ויברכו, העם--לכול, האנשים, המתנדבים, לשבת בירושלים.  {פ}

נ יא,ג ואלה ראשי המדינה, אשר ישבו בירושלים; ובערי יהודה, ישבו איש באחוזתו בעריהם, ישראל הכוהנים והלויים והנתינים, ובני עבדי שלמה.  נ יא,ד ובירושלים, ישבו, מבני יהודה, ומבני בנימין:  מבני יהודה עתיה בן-עוזייה בן-זכריה בן-אמריה, בן-שפטיה בן-מהללאל--מבני-פרץ.  נ יא,ה ומעשיה בן-ברוך בן-כל-חוזה בן-חזיה בן-עדיה בן-יויריב, בן-זכריה--בן-השילוני.  נ יא,ו כל-בני-פרץ, היושבים בירושלים--ארבע מאות שישים ושמונה, אנשי-חיל.  {ס}

נ יא,ז ואלה, בני בנימין:  סלוא בן-משולם בן-יועד בן-פדיה בן-קוליה בן-מעשיה, בן-איתיאל--בן-ישעיה.  נ יא,ח ואחריו, גביי סליי--תשע מאות, עשרים ושמונה.  נ יא,ט ויואל בן-זכרי, פקיד עליהם; ויהודה בן-הסנואה על-העיר, משנה.  {פ}

נ יא,י מן-הכוהנים:  ידעיה בן-יויריב, יכין.  נ יא,יא שריה בן-חלקייה בן-משולם בן-צדוק, בן-מריות בן-אחיטוב--נגיד, בית האלוהים.  נ יא,יב ואחיהם, עושי המלאכה לבית--שמונה מאות, עשרים ושניים; ועדיה בן-ירוחם בן-פלליה בן-אמצי בן-זכריה, בן-פשחור בן-מלכייה.  נ יא,יג ואחיו ראשים לאבות, מאתיים ארבעים ושניים; ועמשסיי בן-עזראל בן-אחזיי בן-משילמות, בן-אימר.  נ יא,יד ואחיהם גיבורי חיל, מאה עשרים ושמונה; ופקיד עליהם, זבדיאל בן-הגדולים.  {ס}

נ יא,טו ומן-הלויים:  שמעיה בן-חשוב בן-עזריקם בן-חשביה, בן-בוני.  נ יא,טז ושבתיי ויוזבד על-המלאכה החיצונה, לבית האלוהים, מראשי, הלויים.  נ יא,יז ומתניה בן-מיכא בן-זבדי בן-אסף ראש, התחילה יהודה לתפילה, ובקבוקיה, משנה מאחיו; ועבדא, בן-שמוע, בן-גלל, בן-ידותון.  נ יא,יח כל-הלויים בעיר הקודש, מאתיים שמונים וארבעה.  {פ}

נ יא,יט והשוערים עקוב טלמון, ואחיהם השומרים בשערים--מאה, שבעים ושניים.  נ יא,כ ושאר ישראל הכוהנים הלויים, בכל-ערי יהודה, איש, בנחלתו.  נ יא,כא והנתינים, יושבים בעופל; וציחא וגשפא, על-הנתינים.  {פ}

נ יא,כב ופקיד הלויים, בירושלים--עוזי בן-בני בן-חשביה, בן-מתניה בן-מיכא:  מבני אסף המשוררים, לנגד מלאכת בית-האלוהים.  נ יא,כג כי-מצות המלך, עליהם; ואמנה על-המשוררים, דבר-יום ביומו.  נ יא,כד ופתחיה בן-משיזבאל מבני-זרח בן-יהודה, ליד המלך, לכל-דבר, לעם.  נ יא,כה ואל-החצרים, בשדותם--מבני יהודה, ישבו בקרית הארבע ובנותיה, ובדיבון ובנותיה, וביקבצאל וחצריה.  נ יא,כו ובישוע ובמולדה, ובבית פלט.  נ יא,כז ובחצר שועל ובבאר שבע, ובנותיה.  נ יא,כח ובציקלג ובמכונה, ובבנותיה.  נ יא,כט ובעין רימון ובצורעה, ובירמות.  נ יא,ל זנוח עדולם, וחצריהם, לכיש ושדותיה, עזקה ובנותיה; ויחנו מבאר-שבע, עד-גיא הינום.  נ יא,לא ובני בנימין, מגבע, מכמש ועייה, ובית-אל ובנותיה.  נ יא,לב ענתות נוב, ענניה.  נ יא,לג חצור רמה, גיתיים.  נ יא,לד חדיד צבועים, נבלט.  נ יא,לה לוד ואונו, גיא החרשים.  נ יא,לו ומן-הלויים--מחלקות יהודה, לבנימין.  {פ}

נ יב,א ואלה הכוהנים והלויים, אשר עלו עם-זרובבל בן-שאלתיאל וישוע:  שריה ירמיה, עזרא.  נ יב,ב אמריה מלוך, חטוש.  נ יב,ג שכניה רחום, מרמות.  נ יב,ד עידוא גינתוי, אבייה.  נ יב,ה מיימין מעדיה, בלגה.  נ יב,ו שמעיה ויויריב, ידעיה.  נ יב,ז סלו עמוק, חלקייה ידעיה; אלה ראשי הכוהנים ואחיהם, בימי ישוע.  {פ}

נ יב,ח והלויים, ישוע בינוי קדמיאל שרביה--יהודה מתניה:  על-הויידות, הוא ואחיו.  נ יב,ט ובקבוקיה ועוני אחיהם לנגדם, למשמרות.  נ יב,י וישוע, הוליד את-יויקים; ויויקים הוליד את-אלישיב, ואלישיב את-יוידע.  נ יב,יא ויוידע הוליד את-יונתן, ויונתן הוליד את-ידוע.  נ יב,יב ובימי, יויקים, היו כוהנים, ראשי האבות:  לשריה מריה, לירמיה חנניה.  נ יב,יג לעזרא משולם, לאמריה יהוחנן.  נ יב,יד למליכו, יונתן, לשבניה, יוסף.  נ יב,טו לחרים עדנא, למריות חלקיי.  נ יב,טז לעידוא זכריה, לגינתון משולם.  נ יב,יז לאבייה, זכרי; למנימין--למועדיה, פלטיי.  נ יב,יח לבלגה שמוע, לשמעיה יהונתן.  נ יב,יט וליויריב מתניי, לידעיה עוזי.  נ יב,כ לסליי קליי, לעמוק עבר.  נ יב,כא לחלקייה חשביה, לידעיה נתנאל.  נ יב,כב הלויים בימי אלישיב יוידע ויוחנן, וידוע--כתובים, ראשי אבות; והכוהנים, על-מלכות דריווש הפרסי.  {פ}

נ יב,כג בני לוי, ראשי האבות, כתובים, על-ספר דברי הימים--ועד-ימי, יוחנן בן-אלישיב.  נ יב,כד וראשי הלויים חשביה שרביה וישוע בן-קדמיאל, ואחיהם לנגדם, להלל להודות, במצות דויד איש-האלוהים--משמר, לעומת משמר.  נ יב,כה מתניה ובקבוקיה עובדיה משולם, טלמון עקוב--שומרים שוערים משמר, באסופי השערים.  נ יב,כו אלה, בימי יויקים בן-ישוע בן-יוצדק, ובימי נחמיה הפחה, ועזרא הכוהן הסופר.  {פ}

נ יב,כז ובחנוכת חומת ירושלים, ביקשו את-הלויים מכל-מקומותם, להביאם, לירושלים--לעשות חנוכה ושמחה ובתודות ובשיר, מצלתיים נבלים ובכינורות.  נ יב,כח וייאספו, בני המשוררים, ומן-הכיכר סביבות ירושלים, ומן-חצרי נטופתי.  נ יב,כט ומבית, הגלגל, ומשדות גבע, ועזמוות:  כי חצרים, בנו להם המשוררים, סביבות, ירושלים.  נ יב,ל וייטהרו, הכוהנים והלויים; ויטהרו, את-העם, ואת-השערים, ואת-החומה.  נ יב,לא ואעלה את-שרי יהודה, מעל לחומה; ואעמידה שתי תודות גדולות ותהלוכות לימין, מעל לחומה, לשער, האשפות.  נ יב,לב וילך אחריהם הושעיה, וחצי שרי יהודה.  נ יב,לג ועזריה עזרא, ומשולם.  נ יב,לד יהודה, ובנימין, ושמעיה, וירמיה.  {ס}

נ יב,לה ומבני הכוהנים, בחצוצרות--זכריה בן-יונתן בן-שמעיה, בן-מתניה בן-מיכיה, בן-זכור, בן-אסף.  נ יב,לו ואחיו שמעיה ועזראל מילליי גילליי מעיי נתנאל ויהודה, חנני, בכלי-שיר דויד, איש האלוהים; ועזרא הסופר, לפניהם.  נ יב,לז ועל שער העין ונגדם, עלו על-מעלות עיר דויד, במעלה, לחומה:  מעל לבית דויד, ועד שער המים מזרח.  נ יב,לח והתודה השנית ההולכת למול, ואני אחריה; וחצי העם מעל להחומה, מעל למגדל התנורים, ועד, החומה הרחבה.  נ יב,לט ומעל לשער-אפריים ועל-שער הישנה ועל-שער הדגים, ומגדל חננאל ומגדל המאה, ועד, שער הצאן; ועמדו, בשער המטרה.  נ יב,מ ותעמודנה שתי התודות, בבית האלוהים; ואני, וחצי הסגנים עימי.  נ יב,מא והכוהנים אליקים מעשיה מנימין מיכיה אליועיניי, זכריה חנניה--בחצוצרות.  נ יב,מב ומעשיה ושמעיה ואלעזר ועוזי, ויהוחנן ומלכייה--ועילם ועזר; וישמיעו, המשוררים, ויזרחיה, הפקיד.  נ יב,מג ויזבחו ביום-ההוא זבחים גדולים וישמחו, כי האלוהים שימחם שמחה גדולה, וגם הנשים והילדים, שמחו; ותישמע שמחת ירושלים, מרחוק.  נ יב,מד וייפקדו ביום ההוא אנשים על-הנשכות, לאוצרות לתרומות לראשית ולמעשרות--לכנוס בהם לשדי הערים מנאות התורה, לכוהנים וללויים:  כי שמחת יהודה, על-הכוהנים ועל-הלויים העומדים.  נ יב,מה וישמרו משמרת אלוהיהם, ומשמרת הטוהרה, והמשוררים, והשוערים--כמצות דויד, שלמה בנו.  נ יב,מו כי-בימי דויד ואסף, מקדם--ראשי, המשוררים, ושיר-תהילה והודות, לאלוהים.  נ יב,מז וכל-ישראל בימי זרובבל ובימי נחמיה, נותנים מניות המשוררים והשוערים--דבר-יום ביומו; ומקדישים, ללויים, והלויים, מקדישים לבני אהרון.  {פ}

נ יג,א ביום ההוא, נקרא בספר משה--באוזני העם; ונמצא, כתוב בו, אשר לא-יבוא עמוני ומואבי בקהל האלוהים, עד-עולם.  נ יג,ב כי לא קידמו את-בני ישראל, בלחם ובמים; וישכור עליו את-בלעם לקללו, ויהפוך אלוהינו הקללה לברכה.  נ יג,ג ויהי, כשומעם את-התורה; ויבדילו כל-ערב, מישראל.  נ יג,ד ולפני מזה--אלישיב הכוהן, נתון בלשכת בית-אלוהינו:  קרוב, לטובייה.  נ יג,ה ויעש לו לשכה גדולה, ושם היו לפנים נותנים את-המנחה הלבונה והכלים ומעשר הדגן התירוש והיצהר--מצות הלויים, והמשוררים והשוערים; ותרומת, הכוהנים.  נ יג,ו ובכל-זה, לא הייתי בירושלים:  כי בשנת שלושים ושתיים לארתחשסתא מלך-בבל, באתי אל-המלך, ולקץ ימים, נשאלתי מן-המלך.  נ יג,ז ואבוא, לירושלים; ואבינה ברעה, אשר עשה אלישיב לטובייה--לעשות לו נשכה, בחצרי בית האלוהים.  נ יג,ח ויירע לי, מאוד; ואשליכה את-כל-כלי בית-טובייה, החוץ--מן-הלשכה.  נ יג,ט ואומרה, ויטהרו הלשכות; ואשיבה שם, כלי בית האלוהים, את-המנחה, והלבונה.  {פ}

נ יג,י ואדעה, כי-מניות הלויים לא ניתנה; ויברחו איש-לשדהו הלויים והמשוררים, עושי המלאכה.  נ יג,יא ואריבה, את-הסגנים, ואומרה, מדוע נעזב בית-האלוהים; ואקבצם, ואעמידם על-עומדם.  נ יג,יב וכל-יהודה, הביאו מעשר הדגן והתירוש והיצהר--לאוצרות.  נ יג,יג ואוצרה על-אוצרות שלמיה הכוהן וצדוק הסופר, ופדיה מן-הלויים, ועל-ידם, חנן בן-זכור בן-מתניה:  כי נאמנים נחשבו, ועליהם לחלוק לאחיהם.  {פ}

נ יג,יד זוכרה-לי אלוהיי, על-זאת; ואל-תמח חסדיי, אשר עשיתי בבית אלוהיי--ובמשמריו.  נ יג,טו בימים ההמה ראיתי ביהודה דורכים-גיתות בשבת ומביאים הערימות ועומסים על-החמורים ואף-יין ענבים ותאנים, וכל-משא, ומביאים ירושלים, ביום השבת; ואעיד, ביום מכרם ציד.  נ יג,טז והצורים ישבו בה, מביאים דג וכל-מכר; ומוכרים בשבת לבני יהודה, ובירושלים.  נ יג,יז ואריבה, את חורי יהודה; ואומרה להם, מה-הדבר הרע הזה אשר אתם עושים, ומחללים, את-יום השבת.  נ יג,יח הלוא כה עשו, אבותיכם--ויבא אלוהינו עלינו את כל-הרעה הזאת, ועל העיר הזאת; ואתם מוסיפים חרון, על-ישראל, לחלל, את-השבת.  {פ}

נ יג,יט ויהי כאשר צללו שערי ירושלים לפני השבת, ואומרה וייסגרו הדלתות, ואומרה, אשר לא יפתחום עד אחר השבת; ומנעריי, העמדתי על-השערים--לא-יבוא משא, ביום השבת.  נ יג,כ וילינו הרוכלים ומוכרי כל-ממכר, מחוץ לירושלים--פעם ושתיים.  נ יג,כא ואעידה בהם, ואומרה אליהם מדוע אתם לנים נגד החומה--אם-תשנו, יד אשלח בכם; מן-העת ההיא, לא-באו בשבת.  {ס}

נ יג,כב ואומרה ללויים, אשר יהיו מיטהרים ובאים שומרים השערים--לקדש, את-יום השבת; גם-זאת זוכרה-לי אלוהיי, וחוסה עליי כרוב חסדך.  {פ}

נ יג,כג גם בימים ההם, ראיתי את-היהודים הושיבו נשים אשדודייות, עמונייות, מואבייות.  נ יג,כד ובניהם, חצי מדבר אשדודית, ואינם מכירים, לדבר יהודית--וכלשון, עם ועם.  נ יג,כה ואריב עימם ואקללם, ואכה מהם אנשים ואמרטם; ואשביעם באלוהים, אם-תיתנו בנותיכם לבניהם, ואם-תשאו מבנותיהם, לבניכם ולכם.  נ יג,כו הלוא על-אלה חטא-שלמה מלך ישראל ובגויים הרבים לא-היה מלך כמוהו, ואהוב לאלוהיו היה, וייתנהו אלוהים, מלך על-כל-ישראל:  גם-אותו החטיאו, הנשים הנוכרייות.  נ יג,כז ולכם הנשמע, לעשות את כל-הרעה הגדולה הזאת--למעול, באלוהינו:  להושיב, נשים נוכרייות.  נ יג,כח ומבני יוידע בן-אלישיב הכוהן הגדול, חתן לסנבלט החורוני; ואבריחהו, מעליי.  נ יג,כט זוכרה להם, אלוהיי:  על גואלי הכהונה, וברית הכהונה והלויים.  נ יג,ל וטיהרתים, מכל-נכר; ואעמידה משמרות לכוהנים וללויים, איש במלאכתו.  נ יג,לא ולקורבן העצים בעיתים מזומנות, ולביכורים; זוכרה-לי אלוהיי, לטובה.  {ש}

